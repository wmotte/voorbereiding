# A. Cultuur – De hoorders in context

*Bron: De Leede, H. & Stark, C. (2017). Ontvouwen: Protestantse prediking in de praktijk. Zoetermeer: Boekencentrum, pp. 73-81.*

'De prediker moet niet alleen de tekst exegetiseren, maar ook de hoorders,' is een vaak gehoorde uitspraak en een inzicht dat inmiddels gemeengoed is in de homiletiek. De Duitse praktisch theoloog Friedrich Niebergall constateerde voor zijn kerkelijke praktijk in 1906 dat het in veel preken ontbrak aan inzicht in wat er in de hoorders leefde aan verlangens en vragen. Van hem is het aforisme dat menige preek 'antwoorden geeft op vragen die niemand stelt, en niet ingaat op vragen die iedereen stelt'. Hiertegenover geldt echter evenzeer dat de tekst vragen kan stellen die anders niemand stelt, en of dat de preek antwoorden kan geven waar mogelijk velen niet op zaten te wachten. Maar ook dan geldt dat de vragen van de tekst *gerichte vragen* zijn en geen algemeenheden, en dat de mogelijk confronterende antwoorden uit de Schriften moeten opkomen uit de confrontatie met die *gerichte* vragen. Anders zal de hoorder ze niet herkennen, of ze slechts voor kennisgeving aannemen. Het aforisme van Niebergall geldt als vraag onverminderd voor ons nu: kennen wij onze hoorders en hun vragen?

Voor doelgerichte communicatie is kennis van de hoorders essentieel. Daarbij is in het protestantisme, beïnvloed door het opkomend humanisme, veelal aan de individuele hoorder gedacht. Tegelijkertijd hebben we de gemeente als collectief op het oog. Een voorganger die ook pastor is zal bij gerichtheid op de hoorders vooral denken aan kennis die in het pastoraat wordt opgedaan, aan eigen levenservaring en aan zijn/haar kennis van het dagelijks leven, kunst en cultuur. Dat is van belang, maar leidt al snel tot een bepaalde willekeur of verenging van het blikveld. Sommige pastores blijken bijvoorbeeld in voorbeden vrijwel uitsluitend te bidden voor degenen die ziek, eenzaam of stervend zijn. Deze keuze is waarschijnlijk onbewust, ingegeven door het feit dat zij vooral met deze hoorders in het pastoraat in contact zijn. Om een ander voorbeeld ter illustratie te noemen: in het openingsgebed klinkt nogal eens de algemene veronderstelling dat 'wij allen' het 'druk' hebben en te weinig tijd en ruimte voor God vinden. Hoewel dit ongetwijfeld een terechte reflectie van de tijdgeest is, kan het voor een gemeente waar nogal wat ouderen vechten tegen gevoelens van nutteloosheid en leegte, een erg eenzijdige benadering zijn. Om een breed palet aan hoorders recht te doen en aan te spreken, is een meer methodische aanpak vereist. Vier invalshoeken zijn daarbij van belang.

## 1. Sociaal-maatschappelijke context van de hoorders

We beginnen met feitelijk, fenomenologisch te kijken naar wat er is. Wie zijn de mensen met wie ik op de zondagmorgen samenkom: zij die er altijd zijn en zij die zo nu en dan komen. In wat voor werkelijkheid bevinden zij zich? Dan gaat het heel concreet over beroepen, opleidingen, leeftijden, sociale omstandigheden, werk en vrije tijd, huwelijk en echtscheiding, lidmaatschap van een kerk, lidmaatschap van verenigingen, politieke verhoudingen, en zo meer. Daarbij is vooral van belang te letten op plotselinge veranderingen bij mensen ten opzichte van geloof en kerk, door wat hen overkwam door ziekte of rouw, of door veranderingen in hun sociale veiligheid. Daar liggen veelal de aanknopingspunten voor en raakvlakken met relevante vragen.

Predikers zullen zich dus systematisch moeten verdiepen in de sociale kaart van de gemeente en deze leren 'lezen' op relevante punten. Dat is fenomenologisch waarnemen. Zijn bij deze feitelijke fenomenologische rondgang trends te zien? Kunnen we conclusies trekken wie of welke groep wel participeert, en wie de afhakers zijn of: welke groep? Daarbij stel ik steeds als prediker de vraag wat dat mij als voorganger leert. Welke sociale werkelijkheid van de hoorders ken ik zelf, misschien wel van binnenuit, en bij welke voel ik mij vreemd. Ook dat laatste is niet onbelangrijk, omdat dat voor hoorders omgekeerd naar de prediker toe het geval zou kunnen zijn! Dat zij zich afvragen: 'Begrijpt deze dominee mijn leven? Voelt hij, voelt zij aan waar ik mee bezig ben en wat mij raakt?'

## 2. Waardenoriëntatie van de hoorders

In het verlengde van het voorgaande punt vragen wij vervolgens naar de waardenoriëntatie van de hoorders. Niet alleen is belangrijk te weten in welke context zij leven, maar ook hoe ze denken, hoe ze leven, wat ze belangrijk vinden, waar zij zich druk om maken. Met andere woorden: wat zijn de vijf 'V-s' van de hoorders? Hun *visioenen*, hun *verlangens*, hun *vreugden*, hun *verdriet* en hun *vragen*? Dus: waarover maakt men zich echt druk? Wat drijft mensen? Waar voelt men pijn bij? Welke waarden liggen daaronder?

In deze zin is de predikant dus trendwatcher, en moet dat ook zijn. Het Sociaal Cultureel Planbureau onderscheidt tussen macrotrends, mesotrends en microtrends. Macrotrends betreffen de grote maatschappelijke bewegingen, hoe de wereld en de wijze waarop mensen daarin hun weg duiden en zoeken in de voortgang van de tijd veranderen. We hebben het dan over langere periodes, vijftien tot vijftig jaar en langer, waarin bijvoorbeeld ingrijpende veranderingen als feminisering en individualisering zich voltrekken. Mesotrends gaan over de wijze waarop mensen (burgers, consumenten, jongeren, mannen, vrouwen) reageren op de veranderde maatschappelijke en culturele context. We hebben het dan over vijf tot vijftien jaar, een periode waarin bijvoorbeeld de arbeidsparticipatie van vrouwen of de flexibilisering van werk en privé ingrijpend veranderd zijn, als reactie op de macrotrend van individualisering. Een ander voorbeeld is de globalisering, terreurdreiging en de impact van migratiestromen over de wereld. Een andere belangrijke mesotrend is de enorme ontwikkeling van de digitale media. Ten slotte zijn er de microtrends, één tot vijf jaar of korter. Dan denken we aan rages en modetrends.

Waar het om gaat, is dat de prediker weet te 'lezen' wat er zich op micro- en mesoniveau voordoet, en dit weet te duiden in relatie tot de onderstromen van onze cultuur en samenleving van de afgelopen eeuwen en zeker de afgelopen honderdvijftig jaar in West-Europa.

## 3. Geloofsoriëntatie van de hoorders

Hoe gaan hoorders om met wat zich voltrekt en over hen komt, en waar zij op inspelen in hun gedrag en waar zij minder of meer gevoelig voor zijn? Hoe zoeken zij richting? Speelt hun geloof daarin een rol? Wat nemen we daarvan waar? Dit is de derde stap, een logische vervolgstap in lijn met het voorgaande, maar een laag dieper. Waar zitten de hoorders – de daadwerkelijke kerkgangers en potentiële toetreders, de afhakers en de zoekers – geloofsmatig? Als het over hun visioenen, verlangens, vreugden, verdriet en vragen gaat, hebben zij daarbij *God-talk*? De vraag is of hoorders in hun dagelijks leven godsdienstige

taal en beelden tot hun beschikking hebben en gebruiken. Duiden zij hun *condition humaine* in religieuze taal? We onderscheiden daarbij zes fundamentele aspecten:

- 1. Ervaringen van het goede, ware en schone in de schepping. De vreugde van het goede leven.
- 2. Ervaringen van eindigheid, sterfelijkheid. Het zoeken naar zin en betekenis.
- 3. Ervaringen van het menselijk 'tekort', van zichzelf of van anderen: falen, feilen, kwaad doen of toelaten.
- 4. Ervaringen van het lijden in de vorm van ziekte en in de vorm van het bovenpersoonlijke 'ruige' kwaad: natuurrampen of epidemieën.
- 5. Ervaringen van wijsheid en goedheid 'van de volken' (in andere godsdiensten bijvoorbeeld).
- 6. Ervaringen van mens-zijn met medemensen, ervaringen van humaniteit.

De vraag hierbij is: wanneer zich ervaringen van deze aard voordoen in de levens van onze hoorders, in gezinnen, vriendenkringen, binnen en buiten de kerk, hoe spreken zij daar dan over? In geloofstaal? Een complex gegeven hierbij is dat het gebruik van taal nog niet zoveel zegt over de beleving erachter. Rituele, traditionele geloofstaal kan diep doorleefde betekenissen verwoorden, maar kan ook inhoudsloos en versleten geraakt zijn. Een belangrijke constatering is echter dat velen in onze tijd helemaal geen gedeelde geloofstaal meer tot hun beschikking hebben. Prediking kan dan bruggen slaan naar het opnieuw verwerven van taal en beelden voor geloof.

## 4. Interpretatie

Ten slotte interpreteert de prediker wat hij waarneemt. Dat is de vierde stap in deze fase van oriëntatie en verzamelen. Om patronen te kunnen ontdekken, moet de prediker een metapositie kunnen innemen, intermediair kunnen zijn. De predikant is als intermediair in staat om meervoudig te kunnen luisteren, en te duiden. Daarvoor is het belangrijk en onmisbaar dat de prediker een interpretatiekader heeft, of dat voor zichzelf ontwikkelt en onderhoudt. Welke brede culturele en filosofische onderstromen zijn er gaande in onze westerse samenleving en hoe ziet de prediker die onderstromen nu in de micro-samenleving van dorp of stad of regio aan de oppervlakte komen? Wat merken wij op in wat mensen vinden, geloven, of zeggen niet meer te kunnen geloven? Met andere woorden hoe functioneert het cultureel-linguïstisch kader, waarbinnen mensen ervaringen opdoen, betekenis geven en een weg vinden om er mee om te gaan?

Bijzonder boeiend en belangrijk is daarbij om waar te nemen hoe 'men' in de gemeente bijvoorbeeld officieel vindt dat je over de dingen van het leven moet denken en hoe je moet geloven, en wat men dus in de prediking terug wil horen, dus welke waarden en normen men belangrijk vindt. En wat merken we daarvan op concrete hoogte- of dieptepunten van het leven, wanneer het erop aankomt, aan hoe mensen concrete ervaringen in hun leven of in de samenleving duiden en hoe zij er dan over spreken. Als daadwerkelijk handelen en spreken niet congruent is met wat men vanuit de traditie normatief acht, of als men met twee maten meet dan is dat een belangrijke waarneming om vervolgens te bedenken hoe macrotrends op micro- en mesoniveau al dan niet doorwerken. Een preek kan daarin congruenties en incongruenties zichtbaar maken.

## Cultuur als vindplaats voor liturgie

Als waar is dat wij ons met dit voorbereidingsproces bevinden in het krachtenveld van de Geest, mogen wij bedacht zijn op onverwachte signalen daarvan in de werkelijkheid: sporen van God. De ene theologische traditie is daarin kritischer dan de andere. Maar hoe dan ook, de culturele context is ook 'vindplaats

voor liturgie'. Bij elk gesprek ter voorbereiding van een uitvaart of trouwdienst is dat aan de orde, in de liederen die mensen kiezen, in de voorwerpen die mensen aanreiken als gedenk-tekenen. Teksten krijgen ineens een duiding die we religieus kunnen noemen. Verlangens krijgen vorm in gedichten die de pastor-prediker worden aangereikt of in symbolen die religieus te duiden zijn.

Ook bij gelegenheidsdiensten zoals de kerstnachtdienst is dat volop aan de orde. Om hierin een goede weg te vinden als voorganger is de zogeheten 'speltheorie' verhelderend. De liturgie van de vierende gemeente op de zondagmorgen, een samenkomst van een - eenmalige - gemeenschap bij een trouw- of rouwviering, een publieke bijeenkomst op 4 mei, zijn volgens de theorie van Huizinga over de spelende mens in 'technische zin' een 'feest', een 'spel'. Zo kijkt bijvoorbeeld Josuttis naar de kerstnachtdienst als naar een 'heilig spel', met alle (zeven) attributen die bij het spel horen: ruimte, tijd, regels, taal, leiding, attributen, gemeenschap. Die zeven kenmerken samen 'maken' een kerstnacht- of kerstmorgendienst tot een 'event', een heilig spel. Zodra de kerkgangers van huis gaan, stappen zij in dat 'spel'. Zij dragen andere, mooiere, kleren dan anders (attributen). Bij voorkeur gaan zij lopend naar de kerk (geen haast, ander tijdsbesef), terwijl de kerkklokken luiden. Zij gaan de drempel over van de ruimte die die avond/morgen anders is. Er vormt zich een gemeenschap, een nieuw 'wij'. Er is een liturgie die wij volgen (regels), als een script. Alles is aanwezig voor dit event. Muziek, kerstliederen, een voorganger, taal, een toespraak, een kerstboom, licht, kaarsen. Wij vieren een heilig spel, en de kerkgangers stappen in dat spel. Daar komen ze voor. Onze taak is dat spel goed te (doen) spelen, als een heilig spel. De kerkganger verwacht dat. Het is immers de heilige nacht. Hij verlangt, dat er iets anders gebeurt dan wat er tussen 24 en 27 of 31 december thuis, in de familie, in de buurt, in het winkelcentrum, in de wereld gebeurt. Daar wordt ook een spel gespeeld, het ritueel van 'de kerstdagen', met de eigen ruimte (huiskamer, diner), deelnemers/medespelers (gezin, familie), tijd (vrije dagen), regels (rituelen, vooral: maaltijden), attributen (versieringen, kleren), taal (kerstwensen, vredewensen), et cetera. De kerstviering in de kerk staat in dat kader, en doorkruist dat tegelijkertijd. De feestgangers moeten dat voelen wanneer zij de drempel van de

kerk over stappen. Dit is de *heilige* nacht, dit is een *heilig* spel. In deze ruimte, in dit uur, gaat het om dezelfde verlangens, maar volgens eigen script, met een eigen boodschap, op eigen wijze. Met de woorden van Josuttis: de kerkganger moet ervaren dat *Weihnachten* tot *Christ-fest* wordt.

In een postmoderne samenleving waarin mensen eclectisch omgaan met culturele (en dus ook religieuze) tradities, kan de voorganger dus ook voor – boeiende en soms ook lastige – afwegingen komen te staan die vragen om verwoording van het geloof in verbindende of meerlagige taal waarbij het specifiek religieuze niet goed aan te wijzen of uit te drukken valt. Grenzen tussen seculiere en gelovige taal zijn fluïde geworden. Waar cultuur vindplaats van liturgie is, komt de vraag naar de eigen aard van het christelijk ritueel op. Bijvoorbeeld in de hernieuwde aandacht voor de natuur als schepping. Of als het gaat om de betekenis van de seizoenen, uitgedrukt in feesten of overgangsmomenten in de kringloop van de natuur. Vanouds kent de kerk de jaarwisseling als 'vindplaats van liturgie', terwijl de viering van bijvoorbeeld een zonnewendefeest door velen als verraad aan het christelijk geloof wordt gezien.

## Belang - veronderstelde hoorder

De prediker moet zijn of haar mensen in fenomenologische zin kennen. Dan kan zij zich in het hermeneutisch proces inleven in het gesprek dat hoorder(s) met de tekst voeren wanneer zij die in hun context horen. De prediker moet dus leren luisteren vanuit meerdere perspectieven. Dan is zij in staat om de tekst in

gesprek te brengen met de *werkelijke* hoorder in plaats van met de *veronderstelde*. Dat laatste – dat de prediker veronderstelt dat de hoorder zus of zo is, en zus of zo gelooft, maar hem of haar niet werkelijk kent – is er de oorzaak van dat preken antwoorden geven op vragen die niet leven, en niet ingaan op de dingen die werkelijk aan de orde zijn.

## Uitdaging – identiteit en oecumeniciteit van de voorganger

Er is nog een ander 'belang' bij deze reflectie op de culturele hoorderscontext in de oriëntatiefase. Dat betreft de attitude, de professionaliteit, maar vooral ook het ambtsbewustzijn van de voorganger. Denken vanuit het hoorders-perspectief betekent een verderstrekkende uitdaging voor de voorganger-prediker zelf om een sterke inhoudelijke identiteit te kunnen verbinden met een even sterk ontwikkeld besef van oecumeniciteit. Beide zijn nodig om met diversiteit om te kunnen gaan en de gemeente niet als een monocultuur te bedienen en te volgen wat men gewoon is: orthodox of evangelisch of liberaal of een ondefinieerbare mix van alles.

Het ligt voor de hand dat een goede fenomenologische hoordersanalyse zoals hierboven beschreven, laat zien dat er een grote diversiteit en ongelijktijdigheid is bij de (potentiële) hoorders. Dat zal gelden op verschillende niveaus. Culturele verschillen, maatschappelijke en sociale verschillen, verschillen in spiritualiteit en kerkelijke achtergronden. Vooral ook verschillen in vertrouwdheid met de christelijke geloofsinhoud en de rituelen van kerkdienst en liturgie.

Voor veel hoorders geldt dat zij weinig of niet meer vertrouwd zijn met het christelijk belijden en de daardoor gestempelde liturgie en prediking. Bij veel (potentiële) hoorders zullen woorden als 'genade', 'zonde', 'verzoening' niet meer direct raken aan geleefde ervaring en die ervaring wordt dan ook niet meer opgeroepen. We preken ook voor hoorders – toevallige voorbijgangers, mensen uit het netwerk van gemeenteleden, zoekers – voor wie 'kruis' en 'opstanding' geen 'spirituele wereld' meer oproepen, maar bevreemding of een vraagteken. Deze hoorders zitten ook in een gewone zondagmorgendienst onder ons gehoor. Maar zeker in diensten bij de casualia, bij andere diensten in specifiek missionaire contexten. Heel anders, maar niet minder ingrijpend, raakt dit alles de diensten van Woord en sacrament. Bij een doopdienst nog weer anders dan bij een dienst waarin het Heilig Avondmaal gevierd wordt. Hoe dan ook: voor iemand die niet vertrouwd is met de geloofsinhoud, de

rituelen, en de spirituele context van een dienst van Schrift en Tafel, is dit een vreemde wereld. Daarmee verbinding krijgen is niet voor niets een w/Wonder van de Geest.

Dit is de werkelijkheid als gevolg van de secularisatie, ontkerkelijking en de diepe traditiebreuk in onze westerse cultuur. Het laat zich raden dat de impact daarvan voor de vertolking van het evangelie in de prediking groter wordt naarmate de afstand tussen de christelijke geloofsgemeenschap met haar gestalten (inhoud en rituele vormen) en de *civil society* toeneemt. Voor de prediking betekent het twee dingen: zoeken naar en benoemen van momenten van verbinding tussen cultuur en christelijk geloof en articuleren van eigenheid en identiteit van het christelijk geloof.