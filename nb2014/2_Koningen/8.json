{
  "book": "2 Koningen",
  "chapter": 8,
  "verses": [
    {
      "verse": 1,
      "text": "De Ene zegt tot mij:\nneem een grote spiegel,-\nen schrijf daarop in de krasletter van elke sterveling:\nlemaheer sjalal chasj baz,-\nvoor haastig roof, spoedig buit!"
    },
    {
      "verse": 2,
      "text": "Ik vraag mij als getuigen\nbetrouwbare getuigen,-\nOeria de priester\nen Zecharjahoe, de zoon van Jeverechjahoe."
    },
    {
      "verse": 3,
      "text": "Ik nader tot de profetes\nen zij wordt zwanger en baart een zoon;\ndan zegt de Ene tot mij:\nroep als zijn naam uit:\nMaheer Sjalal Chasj Baz,-\nhaastig roof, spoedig buit!"
    },
    {
      "verse": 4,
      "text": "Want\naleer de jongen\n‘vader’ en ‘moeder’ weet te roepen,-\nzal men het vermogen van Damascus\nen het roofgoed uit Samaria wegdragen\nnaar het aanschijn van de koning van Asjoer!"
    },
    {
      "verse": 5,
      "text": "De Ene gaat dóór\nen spreekt nogmaals tot mij; hij zegt:"
    },
    {
      "verse": 6,
      "text": "omdat\ndeze gemeente veracht heeft\nde wateren van Sjiloach,\ndie zo zachtjes voortgaan,-\nen dat tot verheuging van Retsien en de zoon van Remaljahoe,"
    },
    {
      "verse": 7,
      "text": "daarom, zie, laat mijn Heer over hen rijzen de wateren van de Rivier,\nzo sterk en zo overvloedig:\nde koning van Asjoer en heel zijn heerlijkheid!-\nreeds rees hij buiten al zijn beddingen,\nreeds ging hij over al zijn oevers heen."
    },
    {
      "verse": 8,
      "text": "Hij zal Juda binnenglijden, het overspoelen en helemaal oversteken,\ntot aan de hals zal het worden geraakt;\nhet zal zo zijn dat het strekken van zijn vleugels\nde breedte van je land vult, Imanoe El!,- met-ons-is-God."
    },
    {
      "verse": 9,
      "text": "Doet maar kwaad, gemeenschappen, en valt omver,\nneemt het ter ore,\nalle verten der aarde!-\nomgordt u, en valt omver,\nomgordt u, ge valt omver!"
    },
    {
      "verse": 10,
      "text": "Beraamt een raadslag,- die wordt verbroken;\nverwoordt een woord, het houdt geen stand,\nwant imanoe el,- met ons is God!"
    },
    {
      "verse": 11,
      "text": "Want zo heeft de Ene gezegd tot mij toen hij de hand vastgreep,-\nen mij waarschuwde\nom niet te gaan op de weg van deze gemeenschap en zei:"
    },
    {
      "verse": 12,
      "text": "zegt niet ‘verraad’\noveral waarvan deze gemeenschap ‘verraad’ zegt;\nwat hij vreest zult ge niet vrezen en niet daarvoor beducht zijn!"
    },
    {
      "verse": 13,
      "text": "De Ene , de Omschaarde, hem zult ge heilig houden,-\nhij is het die ge moogt vrezen, en hij is het die ge zult duchten."
    },
    {
      "verse": 14,
      "text": "Worden zal hij tot een heiligdom,-\nen tot een steen des aanstoots en tot een rots der struikeling, voor de twee huizen van Israël; tot klapnet en tot valstrik\nvoor wie zetelt in Jeruzalem."
    },
    {
      "verse": 15,
      "text": "Struikelen zullen er bij hen velen,-\nvallen en gebroken worden,\nverstrikt en gevangen!"
    },
    {
      "verse": 16,
      "text": "Bind wat betuigd is toe,-\nverzegel het onderricht bij mijn leerlingen."
    },
    {
      "verse": 17,
      "text": "Verwachten zal ik de Ene ,\ndie zijn aanschijn verbergt voor het huis van Jakob;\nhopen blijf ik op hem!"
    },
    {
      "verse": 18,
      "text": "Zie, ikzelf\nen de borelingen die de Ene mij heeft gegeven\nzijn tot tekenen en wonderen in Israël,-\nvan bij de Ene , de Omschaarde,\ndie woont op de berg Sion!"
    },
    {
      "verse": 19,
      "text": "En wanneer ze tot u zullen zeggen:\nondervraagt de dodenbezweerders en de allesweters\nmet hun gepiep en geprevel!-\nmag een gemeente zijn goden niet ondervragen,\nde doden ter wille van de levenden?-"
    },
    {
      "verse": 20,
      "text": "gaat tot onderricht en tot getuigenis!-\nals wat zij zeggen niet naar dit woord is\nis er geen dageraad voor hen!"
    },
    {
      "verse": 21,
      "text": "Doorkruisen zal hij het land, bezwaard en hongerend,-\ngeschieden zal het wanneer men honger lijdt dat men in woede zal uitbarsten\nen zal vervloeken zijn koning en zijn God; naar boven zal men zich wenden"
    },
    {
      "verse": 22,
      "text": "en naar de aarde zal men blikken:\nzie, benauwing en duisternis, een nachtdonker vol angst,\nmen is een volledig donker ingedreven."
    },
    {
      "verse": 23,
      "text": "Maar er zal geen donkerheid meer wezen voor het land dat in benauwdheid was;\nzoals hij in de tijd van eerst\nsmaad heeft gebracht\nover het land van Zebulon en het land van Naftali,\nzal hij in de latere tijd glorie brengen,-\naan de weg naar de zee, de overzij van de Jordaan,\nhet Galilea der gojiem,- de wenteling der volkeren ."
    }
  ],
  "translation": "NB"
}