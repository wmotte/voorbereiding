{
  "book": "Exodus",
  "chapter": 3,
  "verses": [
    {
      "verse": 1,
      "text": "Mozes\nis herder geworden over het wolvee van Jitro, zijn schoonvader, priester van Midjan;\nhij drijft het wolvee tot achter de woestijn\nen komt aan bij de berg van God, op Horeb aan."
    },
    {
      "verse": 2,
      "text": "Dan laat zich aan hem zien: de engel van de Ene in een vuurvlam uit het midden van de Sinaïdoorn;\nhij ziet het aan:\nziedaar, de Sinaïdoorn gloeit in het vuur\nen de Sinaïdoorn wordt niet verteerd!"
    },
    {
      "verse": 3,
      "text": "Dan zegt Mozes:\nik móet van mijn weg afwijken,-\nik ga het zien, dit grootse gezicht:\nwáárom verbrandt hij niet, de Sinaïdoorn?"
    },
    {
      "verse": 4,
      "text": "Dan ziet de Ene dat hij van zijn weg is afgeweken om het te zien;\nGod roept tot hem uit het midden van de Sinaïdoorn\nen zegt: Mozes!, Mozes!, en die zegt: hier ben ik!"
    },
    {
      "verse": 5,
      "text": "Hij zegt: nader niet hierheen;\ntrek je schoenen van je voeten\nwant de plaats\nwaarop jij nu staat,-\nheilige – rode – grond is dat!"
    },
    {
      "verse": 6,
      "text": "En hij zegt:\nik ben de God van je vader,\nGod van Abraham, God van Isaak en God van Jakob!\nMozes verbergt zijn aanschijn,\nwant hij is bevreesd\nom te kijken naar God!"
    },
    {
      "verse": 7,
      "text": "Dan zegt de Ene :\ngezien, gezien heb ik de onderdrukking van mijn gemeente in Egypte;\nhun schreeuwen voor het aanschijn van hun drijvers heb ik gehoord,\nja ik heb weet van zijn smarten;"
    },
    {
      "verse": 8,
      "text": "ik daal af\nom hem te ontrukken aan de hand van Egypte\nen om hem te doen ópklimmen\nuit dat land\nnaar een land goed en wijd,\nnaar een land dat overvloeit van melk en honing;\nnaar het oord van de Kanaäniet en de Chitiet,\nde Amoriet en de Periziet,\nde Chiviet en de Jeboesiet;"
    },
    {
      "verse": 9,
      "text": "welnu,\nziedaar, het geschreeuw van de zonen Israëls is tot mij gekomen;\nook heb ik de verdrukking gezien\nwaarmee de Egyptenaren hen verdrukken;"
    },
    {
      "verse": 10,
      "text": "welnu: ga,\nik zend je tot Farao;\nen leid mijn gemeente, de zonen Israëls, weg uit Egypte!"
    },
    {
      "verse": 11,
      "text": "Dan zegt Mozes tot God:\nwie ben ik\ndat ik tot Farao zal gaan,-\nen dat ik de zonen Israëls uitleid uit Egypte?"
    },
    {
      "verse": 12,
      "text": "Maar hij zegt:\nomdat ik met jou zal zijn * Tussen Exodus 3,12 en 4,17 is een verband voelbaar tussen vormen van het werkwoord hajah (‘zijn’) en de in 3,15 onthulde Godsnaam JHWH (‘die-er-zal zijn’). Om dat verband zichtbaar en hoorbaar te houden, maakt in dit gedeelte ‘de ENE’ plaats voor ‘ Die-er-zal-zijn ‘.\nen dit is voor jou het teken\ndat ík je heb gezonden:\nals je de gemeente hebt uitgeleid uit Egypte\nzullen jullie God dienen\nop déze berg!"
    },
    {
      "verse": 13,
      "text": "Dan zegt Mozes tot God:\nziedaar, ik zal aankomen\nbij de zonen Israëls\nen tot hen zeggen:\nde God van uw vaderen\nheeft mij tot u gezonden!-\nals zij tot mij zeggen: wat is zijn naam?,\nwat zal ik dan tot hen zeggen?"
    },
    {
      "verse": 14,
      "text": "Dan zegt God tot Mozes:\nik zal er zijn * Zie de vorige noot. , zoals ik er ben!\nHij zegt:\nzó zul je tot de zonen Israëls zeggen:\nIk-zal-er-zijn heeft mij tot u gezonden!"
    },
    {
      "verse": 15,
      "text": "Dan zegt God nog tot Mozes:\nzó zul je zeggen\ntot de zonen Israëls:\nDie-er-zal-zijn ,\nde God van uw vaderen,\nGod van Abraham, God van Isaak en God van Jakob, heeft mij tot u gezonden;\ndit is mijn naam voor eeuwig\nen dit is mijn gedachtenis voor generatie op generatie;"
    },
    {
      "verse": 16,
      "text": "ga heen en verzamel Israëls oudsten;\nzeg dan tot hen: Die-er-zal-zijn ,\nde God van uw vaderen, heeft zich aan mij laten zien,\nde God van Abraham, Isaak en Jakob, en heeft gezegd:\nmet mijn omzien heb ik omgezien naar u en\nnaar wat ze u in Egypte hebben aangedaan;"
    },
    {
      "verse": 17,
      "text": "ik zeg:\nik zal u doen opklimmen\nuit de verdrukking in Egypte,\nnaar het land van de Kanaäniet en de Chitiet,\nde Amoriet en de Periziet,\nde Chiviet en de Jeboesiet,-\nnaar een land dat overvloeit van melk en honing;"
    },
    {
      "verse": 18,
      "text": "als ze horen naar je stem\nen je aankomt,\njij en Israëls oudsten, bij Egyptes koning,\ndan zult ge tot hem zeggen: Die-er-zal-zijn\nde God van de Hebreeërs, is ons ontmoet,-\nwelnu:\nwij moeten gáán,\neen weg van drie dagen de woestijn in,\nen offeren aan Die-er-zal-zijn , onze God!-"
    },
    {
      "verse": 19,
      "text": "maar ik weet\ndat hij u niet zal vrijgeven, de koning van Egypte, om te gáán;\nook niet door een sterke hand;"
    },
    {
      "verse": 20,
      "text": "maar ik zal mijn hand uitzenden en Egypte slaan\nmet al mijn wonderen\ndie ik in zijn binnenste ga doen:\ndaarná zal het u heenzenden"
    },
    {
      "verse": 21,
      "text": "en geef ik deze gemeente genade in de ogen van Egypte,-\nzijn zal het dat ge gáát;\ngaat niet ledig heen zonder iets!-"
    },
    {
      "verse": 22,
      "text": "vragen zal een vrouw van haar medebewoonster en van de zwerfster-te-gast in haar huis\nvoorwerpen van zilver, voorwerpen van goud, en kleren;\nleggen zult ge die over uw zonen en over uw dochters: plunderen zult ge Egypte!"
    }
  ],
  "translation": "NB"
}