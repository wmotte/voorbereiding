{
  "book": "Exodus",
  "chapter": 8,
  "verses": [
    {
      "verse": 1,
      "text": "Dan zegt de Ene\ntot Mozes:\nzeg tot Aäron:\nstrek je hand uit, met je staf,\nover de rivieren,\nover de stromen en over de moerassen,\nen laat over het land van Egypte de kikvorsen opklimmen!"
    },
    {
      "verse": 2,
      "text": "Dan strekt Aäron zijn hand uit\nover Egyptes wateren,-\nen klimt de kikvors omhoog\nen overdekt het land van Egypte."
    },
    {
      "verse": 3,
      "text": "Net zó doen de tekenduiders met hun geheime kunsten:\nze laten de kikvorsen omhoogklimmen over het land van Egypte."
    },
    {
      "verse": 4,
      "text": "Dan roept Farao Mozes en Aäron\nen zegt: bidt tot de Ene\ndat hij de kikvorsen laat wijken\nvan mij en van mijn gemeenschap,-\ndan zal ik de gemeente heenzenden\nen kunnen zij offers brengen aan de Ene !"
    },
    {
      "verse": 5,
      "text": "Mozes zegt tot Farao:\nhoud de eer aan uzelf tegenover mij;\nvoor wánneer zal ik bidden voor u,\nvoor uw dienaars en voor uw gemeente\nom de kikvorsen weg te maaien\nvan u en uw huis,\ndat ze alleen in de Stroom zullen resteren?"
    },
    {
      "verse": 6,
      "text": "Hij zegt: voor mórgen!\nDan zegt hij: naar uw woord!-\nopdat u weet\ndat er géén is als de Ene , onze God;"
    },
    {
      "verse": 7,
      "text": "wijken zullen de kikvorsen\nvan u en van uw huizen,\nvan uw dienaars en van uw gemeenschap;\nalleen in de Stroom zullen ze resteren!"
    },
    {
      "verse": 8,
      "text": "Mozes trekt uit -en Aäron-, bij Farao vandaan;\ndan schreeuwt Mozes tot de Ene\nom reden van de kikvorsen,\nzoals hij aan Farao heeft voorgesteld."
    },
    {
      "verse": 9,
      "text": "De Ene doet naar het woord van Mozes:\nze sterven weg, de kikvorsen,\nuit de huizen, uit de voorhoven en van de velden."
    },
    {
      "verse": 10,
      "text": "Ze hopen ze op, vrachten en vrachten;\nnu stinkt het lánd!"
    },
    {
      "verse": 11,
      "text": "Maar als Farao ziet\ndat er ruimte is ontstaan,\nmaakt hij zijn hart zwaarder;\nhij heeft niet naar hen gehoord,-\nzoals gesproken had de Ene ."
    },
    {
      "verse": 12,
      "text": "Dan zegt de Ene\ntot Mozes:\nzeg tot Aäron:\nstrek je staf uit\nen sla op het stof van het land;\nhet zal worden tot luizen, op alle land van Egypte!"
    },
    {
      "verse": 13,
      "text": "Ze dóen zo,\nAäron strekt zijn hand uit, met zijn staf, slaat op het stof van het land\nen het wórdt luizen,\nop mens en dier;\nalle stof van het land is luizen geworden op alle land van Egypte."
    },
    {
      "verse": 14,
      "text": "Net zó doen de tekenduiders met hun geheime kunsten om de luizen uit te leiden, maar ze hebben het niet vermocht;\ndus wordt het: de luizen\nop mens en dier."
    },
    {
      "verse": 15,
      "text": "Dan zeggen de tekenduiders tot Farao:\nde vinger van God is dit!-\nmaar hij maakt zijn hart sterk, Farao,\nen heeft niet naar hen gehoord,\nzoals gesproken had de Ene ."
    },
    {
      "verse": 16,
      "text": "Dan zegt de Ene tot Mozes:\nrecht je schouders, in de ochtend, en posteer je voor het aanschijn van Farao;\nzie, dan trekt hij uit, naar het water;\nzeggen zul je tot hem:\nzo heeft gezegd de Ene :\nzend mijn gemeente heen,\ndat ze míj dienen!-"
    },
    {
      "verse": 17,
      "text": "want als ú het niet bent\ndie mijn gemeente heenzendt,\ndan ben ik het die over u en uw dienaars, uw gemeenschap en uw huizen zal uitzenden de hondsvlieg;\nvervuld zullen de huizen van Egypte zijn van de hondsvlieg,\nja zelfs de – rode – grond waarop zij wonen;"
    },
    {
      "verse": 18,
      "text": "wel zal ik op die dag afscheiden het land van Gosjen,\nwaarop mijn gemeente zich staande houdt,\nom te voorkomen dat er dáár een hondsvlieg zal wezen,-\nopdat u weet\ndat ik ‘de Ene ’ ben, midden op het land * Of: in de schoot van het land. ;"
    },
    {
      "verse": 19,
      "text": "ik heb een loskoping ingezet\ntussen míjn gemeente en uw gemeente; tegen morgen zal dit teken er wezen!"
    },
    {
      "verse": 20,
      "text": "Dan doet de Ene zó,\nen komt er een zwerm hondsvliegen\nnaar het huis van Farao en het huis van zijn dienaars;\nover heel het land van Egypte wordt het land verwoest door de verschijning van de hondsvlieg."
    },
    {
      "verse": 21,
      "text": "Farao roept\ntot Mozes en Aäron;\nhij zegt:\ngáát, offert aan uw God op dit land!"
    },
    {
      "verse": 22,
      "text": "Mozes zegt:\nniet verstandig is het zó te doen,\nwant wat voor Egypte een gruwel is\nofferen wij aan de Ene , onze God;\nals wij daar Egyptes gruwel\nvoor hun eigen ogen slachten, stenigen ze ons dan niet?-"
    },
    {
      "verse": 23,
      "text": "een weg van drie dagen\nwillen we gaan in de woestijn;\nom te offeren aan de Ene , onze God,\nzoals hij tot ons zegt!"
    },
    {
      "verse": 24,
      "text": "Farao zegt:\nik, in eigen persoon,\nzend u heen en ge zult offers brengen\naan de Ene , uw God, in de woestijn;\nalleen, verwijdert u niet zo ver en wijd dat ge echt weggaat!-\nbidt voor mij!"
    },
    {
      "verse": 25,
      "text": "Mozes zegt:\nzie, ik trek uit, bij u vandaan en zal bidden tot de Ene ,\ndan is mórgen de hondsvlieg geweken\nvan Farao, van zijn dienaren en van zijn gemeenschap;\nalleen:\nlaat Farao niet meer liegen\nom dan de gemeente níet heen te zenden\nom te offeren aan de Ene !"
    },
    {
      "verse": 26,
      "text": "Uit trekt Mozes, bij Farao vandaan;\nen bidt tot de Ene ."
    },
    {
      "verse": 27,
      "text": "Dan doet de Ene naar het woord van Mozes\nen wijkt de hondsvlieg\nvan Farao, van zijn dienaars en van zijn gemeenschap;\nniet één heeft er geresteerd."
    },
    {
      "verse": 28,
      "text": "Maar Farao maakt zijn hart zwaar,\nook déze keer;\nhij heeft de gemeente niet heengezonden."
    }
  ],
  "translation": "NB"
}