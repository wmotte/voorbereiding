{
  "book": "Exodus",
  "chapter": 18,
  "verses": [
    {
      "verse": 1,
      "text": "Dan hoort Jitro, priester van Midjan,\nbruidsvader van Mozes,\nal wat God voor Mozes gedaan heeft\nen voor Israël, zijn gemeente;\ndat de Ene Israël heeft uitgeleid uit Egypte."
    },
    {
      "verse": 2,
      "text": "Dan neemt\nJitro, de bruidsvader van Mozes,\nTsipora mee, de vrouw van Mozes,\nnadat hij haar heeft heengezonden,"
    },
    {
      "verse": 3,
      "text": "en haar twee zonen,-\nvan wie de naam van de een is: Gersjom,\nwant, heeft hij gezegd,\neen geer , een zwerver-te-gast ben ik geweest\nin een vreemd land!"
    },
    {
      "verse": 4,
      "text": "En de naam van de ander was: Eliëzer,- mijn God is een hulp ,\nwant: de God van mijn vader is mij tot hulp\nen heeft mij ontrukt aan Farao’s zwaard!"
    },
    {
      "verse": 5,
      "text": "Hij komt aan,\nJitro, de bruidsvader van Mozes, met zijn zonen en zijn vrouw, bij Mozes,-\nin de woestijn\nwaar hij gelegerd is, bij de berg Gods."
    },
    {
      "verse": 6,
      "text": "Hij zegt tot Mozes:\nik, je bruidsvader Jitro, ben tot jou gekomen,\nmet je vrouw\nen haar twee zonen mét haar!"
    },
    {
      "verse": 7,
      "text": "Mozes trekt uit, zijn bruidsvader tegemoet:\nhij buigt zich neer en kust hem,\nze vragen ‘als man aan makker’ naar vrede\nen komen de tent binnen."
    },
    {
      "verse": 8,
      "text": "Dan vertelt Mozes aan zijn bruidsvader\nal wat de Ene heeft gedaan aan Farao en Egypte\nomwille van Israël,\nen alle moeite die hen onderweg heeft getroffen,\nmaar dat de Ene hen heeft ontrukt."
    },
    {
      "verse": 9,
      "text": "Jitro is blij\nom al het goede\ndat de Ene aan Israël heeft gedaan;\ndat hij hem heeft ontrukt aan de hand van Egypte."
    },
    {
      "verse": 10,
      "text": "Hij zegt,\nJitro:\ngezegend de Ene !-\ndie u heeft ontrukt aan de hand van Egypte, en aan de hand van Farao;\ndie de gemeente heeft gered\nonder de hand van Egypte vandaan;"
    },
    {
      "verse": 11,
      "text": "nu weet ik\ndat de Ene groter is dan alle goden,-\njuist in de zaak\nwaarin zij te hoog gegaan zijn tegen hen!"
    },
    {
      "verse": 12,
      "text": "Dan neemt hij,\nJitro, de bruidsvader van Mozes, een opgangsgave en slachtoffers voor God;\nen Aäron komt erbij, en alles aan oudsten van Israël,\nom het brood te eten met de bruidsvader van Mozes voor het aanschijn van God."
    },
    {
      "verse": 13,
      "text": "Het geschiedt de volgende morgen:\nMozes houdt zitting om recht te spreken over de gemeente;\nde gemeente staat bóvenop Mozes\nvan de ochtend tot de avond."
    },
    {
      "verse": 14,
      "text": "Mozes’ bruidsvader ziet\nwat hij allemaal doet voor de gemeente;\nhij zegt:\nwat betekent deze zaak waarmee jij doende bent voor de gemeente,\nwat is de reden\ndat jij op je eentje zitting houdt\nmet heel de gemeente bovenop je geposteerd van de ochtend tot de avond?"
    },
    {
      "verse": 15,
      "text": "Mozes zegt tot zijn bruidsvader:\nomdat de gemeente bij mij komt om raad te vragen aan God;"
    },
    {
      "verse": 16,
      "text": "stel, er is bij hen een zaak en die komt bij mij,\ndan spreek ik recht\ntussen een man en zijn naaste;\nbekendmaken moet ik: de inzettingen van God en zijn onderrichtingen!"
    },
    {
      "verse": 17,
      "text": "Mozes’ bruidsvader zegt tot hem:\ndat is géén goede zaak,\nzoals jij doende bent!-"
    },
    {
      "verse": 18,
      "text": "bezwijken, ja bezwijken zul je,\nzowel jijzelf\nals deze gemeente die met je is;\nwant deze zaak is te zwaar voor je,\nje zult niet bij machte zijn dat alleen te doen;"
    },
    {
      "verse": 19,
      "text": "welnu,\nhoor naar mijn stem,- ik zal je raad geven\nen God zij met je;\nwees jij voor de gemeente\ndicht bij God;\nkom jij met de zaken bij God"
    },
    {
      "verse": 20,
      "text": "en waarschuw hen\nmet de inzettingen en de onderrichtingen;\ndoe aan hen weten\nde weg die ze moeten gaan\nen de daad die ze moeten doen;"
    },
    {
      "verse": 21,
      "text": "schouw dan zelf in heel de gemeente naar mannen van vermogen, die God vrezen, mannen van trouw, haters van eigenbaat;\nstel over hen aan:\noversten van duizendtallen, oversten van honderdtallen,\noversten van vijftigtallen en oversten van tientallen;"
    },
    {
      "verse": 22,
      "text": "zij zullen rechtspreken over de gemeente\nte allen tijde;\ngeschieden zal het:\nmet elke grote zaak komen ze tot jou\nen elke kleine zaak berechten zij zelf;\nmaak het jezelf lichter,\nlaten zij met jou méé dragen!-"
    },
    {
      "verse": 23,
      "text": "als je deze zaak zo doet\nen God heeft het geboden,\ndan zul je bij machte zijn staande te blijven\nen zal ook heel deze gemeente\nop zijn plaats aankomen in vrede!"
    },
    {
      "verse": 24,
      "text": "Mozes hoort naar de stem van zijn bruidsvader;\nhij dóet\nal wat die heeft gezegd."
    },
    {
      "verse": 25,
      "text": "Mozes kiest uit het geheel van Israël mannen van vermogen,\nen geeft hen als hoofden over de gemeente,\noversten van duizendtallen, oversten van honderdtallen,\noversten van vijftigtallen en oversten van tientallen."
    },
    {
      "verse": 26,
      "text": "Zij hebben te allen tijde rechtgesproken over de gemeente;\nmet de harde zaak komen ze bij Mozes\nen elke kleine zaak berechten zij zelf."
    },
    {
      "verse": 27,
      "text": "Dan zendt Mozes zijn bruidsvader heen;\nen hij gaat, hij voor hem, naar zijn land."
    }
  ],
  "translation": "NB"
}