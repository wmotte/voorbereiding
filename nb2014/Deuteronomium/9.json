{
  "book": "Deuteronomium",
  "chapter": 9,
  "verses": [
    {
      "verse": 1,
      "text": "Hoor Israël,\njij gaat vandaag de Jordaan oversteken\nom binnen te komen, om te beërven: volkeren\ngroter en steviger dan jij;\nsteden groot en steil tot in de hemelen;"
    },
    {
      "verse": 2,
      "text": "een gemeenschap groot en rijzig: zonen van de Anakieten\ndie je zelf al hebt leren kennen en van wie je zelf hebt gehoord\n‘wíe kan standhouden\nvoor het aanschijn van de zonen van Anak?’"
    },
    {
      "verse": 3,
      "text": "Erken dan heden\ndat de Ene , je God, dat híj het is die oversteekt voor je aanschijn uit als een verterend vuur,\ndat hij ze zal verdelgen en hij ze zal doen bukken voor je aanschijn:\nonterven zul je ze en weldra teloor doen gaan,\nzoals de Ene tot jou heeft gesproken!"
    },
    {
      "verse": 4,
      "text": "Zeg nooit in je hart,\nwanneer de Ene , je God, ze wegjaagt van je aanschijn,\nwat je zou kunnen zeggen:\nom mijn gerechtigheid heeft de Ene mij hier doen komen\nom dit land te beërven!\nOm de boosaardigheid van deze volkeren\ngaat de Ene hen onterven voor jouw aanschijn!"
    },
    {
      "verse": 5,
      "text": "Niet door jouw gerechtigheid\nen door de oprechtheid van je hart\nkom jij aan om hun land te beërven,-\nnee,\nom de boosaardigheid van deze volkeren\ngaat de Ene , je God, hen onterven van jouw aanschijn,\nen om het woord gestand te doen\ndat de Ene heeft gezworen aan je vaderen,\naan Abraham, aan Isaak en aan Jakob."
    },
    {
      "verse": 6,
      "text": "Weet dan:\nnee, niet om jouw gerechtigheid gaat de Ene , je God, jou dit goede land geven om dat te beërven;\nwant een gemeenschap met harde nek ben jij!"
    },
    {
      "verse": 7,
      "text": "Gedenk, vergeet nooit\nhoe je de Ene , je God, woedend hebt gemaakt in de woestijn;\nvanaf de dag\ndat je bent weggetrokken uit het land van Egypte\ntotdat jullie aankwamen bij dit oord,\nzijn jullie weerspannig geweest tegen de Ene ;"
    },
    {
      "verse": 8,
      "text": "bij Horeb hebt ge de Ene zo woedend gemaakt\ndat de Ene van toorn op u in staat was u te verdelgen."
    },
    {
      "verse": 9,
      "text": "Toen ik het gebergte beklom\nom de stenen platen aan te nemen, de platen van het verbond\ndat de Ene met u had gesmeed,-\nen ik in het bergland zat,\nveertigmaal een dag en veertigmaal een nacht,-\nbrood at ik niet\nen water dronk ik niet,"
    },
    {
      "verse": 10,
      "text": "toen gaf de Ene aan mij\nde twee stenen platen,\nbeschreven door de vinger Gods,-\nmet daarop\nalles van de woorden\nwelke de Ene met u heeft gesproken op de berg, vanuit het vuur, op de dag van de vergadering."
    },
    {
      "verse": 11,
      "text": "Het geschiedde\nna verloop van veertigmaal een dag\nen veertigmaal een nacht\ndat de Ene aan mij gaf\nde twee stenen platen, de platen van het verbond."
    },
    {
      "verse": 12,
      "text": "Toen zei de Ene tot mij:\nsta op, daal haastig af van hier,\nwant die gemeente van jou heeft het verdorven,-\ndie jij hebt uitgeleid uit Egypte;\nhaastig zijn ze afgeweken\nvan de weg die ik hun heb geboden:\nze hebben zich een gietbeeld gemaakt!"
    },
    {
      "verse": 13,
      "text": "Ook zei de Ene tot mij, hij zei:\náángezien heb ik deze gemeente en zie, een gemeente hard-van-nek is het;"
    },
    {
      "verse": 14,
      "text": "laat af van mij, dan kan ik ze verdelgen\nen hun naam wegvagen\nvan onder de hemelen;\ndan maak ik jou\ntot een volk, steviger en talrijker dan dit!"
    },
    {
      "verse": 15,
      "text": "Ik wendde mij om\nen daalde af van de berg,-\nde berg brandde in het vuur;\nde twee platen van het verbond had ik\nop mijn twee handen."
    },
    {
      "verse": 16,
      "text": "Ik zag het:\nzie, gezondigd hadt ge tegen de Ene , uw God,\nen u gemaakt\neen kalf, een gietbeeld!-\nmet haast waart ge afgeweken\nvan de weg\nwelke de Ene u had geboden!"
    },
    {
      "verse": 17,
      "text": "Ik greep de twee platen\nen wierp ze weg\nuit mijn twee handen;\nik verbrijzelde ze voor uw ogen."
    },
    {
      "verse": 18,
      "text": "Ik liet mij vallen voor het aanschijn van de Ene , zoals eerder;\nveertigmaal een dag en veertigmaal een nacht:\nbrood at ik niet\nen water dronk ik niet,-\nom al uw zonden waarmee ge hadt gezondigd\ndoor te doen wat kwaad is in de ogen van de Ene , en hem te krenken."
    },
    {
      "verse": 19,
      "text": "Want ik was beducht\nvoor de aanblik van de toorn en de gramschap\nwaarmee de Ene woedend op u was, klaar om u te verdelgen;\ntoch hoorde de Ene naar mij,\nook die keer."
    },
    {
      "verse": 20,
      "text": "En op Aäron\nwas de Ene zo woedend dat hij hem wilde verdelgen;\nik bad ook voor Aäron, in dat tijdsgewricht."
    },
    {
      "verse": 21,
      "text": "Uw zonde,-\nhet kalf dat ge hadt gemaakt,\nheb ik toen opgenomen,\nhet verbrand in het vuur,\nhet stukgeslagen en vermalen\ntot het dun als stof was;\nik wierp zijn stof\nin de beek die afdaalt van de berg."
    },
    {
      "verse": 22,
      "text": "Ook bij Tavera, bij Masa\nen bij Kivrot Hataäva,-\nzijt ge erbij geweest om de Ene woedend te maken."
    },
    {
      "verse": 23,
      "text": "Toen de Ene u wegzond\nvanuit Kadeesj Barnea en zei:\nklimt op en beërft het land\ndat ik u heb gegeven!-\ntoen weerstondt ge\nde mond van de Ene , uw God,\nen hebt ge hem niet vertrouwd\nen niet gehoor gegeven aan zijn stem."
    },
    {
      "verse": 24,
      "text": "Weerspannig zijt ge geweest tegen de Ene ,-\nvanaf de dag dat ik u ken!"
    },
    {
      "verse": 25,
      "text": "Ik liet mij vallen\nvoor het aanschijn van de Ene ,\nveertigmaal de dag en veertigmaal de nacht waarin ik neergevallen lag:\nwant de Ene had gezegd u te zullen verdelgen."
    },
    {
      "verse": 26,
      "text": "Ik bad tot de Ene\nen zei:\nmijn Heer, Ene !,\nverderf toch niet uw gemeente, uw erfdeel,\ndoor u in uw grootheid losgekocht,\ndoor u met sterke hand uitgeleid uit Egypte;"
    },
    {
      "verse": 27,
      "text": "gedenk uw dienaren,\nAbraham, Isaak, Jakob;\nwend u niet\nnaar de verharding van deze gemeente,\nnaar zijn boosaardigheid en zijn zonde;"
    },
    {
      "verse": 28,
      "text": "anders zullen ze zeggen,-\nzij van het land\nwaaruit ge ons hebt weggeleid:\n‘door het onvermogen van de Ene\nom hen te doen komen\nin het land waarvan hij tot hen heeft gesproken,\nen uit haat tegen hen\nheeft hij hen uitgeleid, om hen te laten sterven in de woestijn’,-"
    },
    {
      "verse": 29,
      "text": "zíj, uw gemeente, uw erfdeel,\ndoor u uitgeleid met uw grote kracht\nen door uw uitgestrekte arm!"
    }
  ],
  "translation": "NB"
}