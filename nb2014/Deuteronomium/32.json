{
  "book": "Deuteronomium",
  "chapter": 32,
  "verses": [
    {
      "verse": 1,
      "text": "Leent het oor, hemelen,\ndan zal ik spreken;\nhoor, o aardland, naar wat mijn mond gaat zeggen!-"
    },
    {
      "verse": 2,
      "text": "ruise als de regen wat ik doe vernemen,\ndruipe als de dauw wat ik zeg;\nals nevelslierten over fris gras,\nals stortbuien over vers groen!"
    },
    {
      "verse": 3,
      "text": "Want de naam van de Ene roep ik uit:\ngunt grootheid aan onze God!-"
    },
    {
      "verse": 4,
      "text": "de Rots, volmaakt in zijn werk!-\nwant al zijn wegen leiden naar recht;\neen godheid van trouw en zonder bedrog,\neen tsadiek ,- een oprechte is hij!"
    },
    {
      "verse": 5,
      "text": "Bederven zal het voor hen die niet zijn zonen zijn, hun smet,-\neen geslacht verkeerd en verdraaid!"
    },
    {
      "verse": 6,
      "text": "De Ene wilt ge dat aandoen,\ngemeente dwaas en onwijs?-\nis hij niet je vader, die je verwierf?,\nhij die je gemaakt heeft, je heeft gefundeerd!"
    },
    {
      "verse": 7,
      "text": "Gedenkt de dagen van eeuwig,\nbegrijpt de jaren van generatie op generatie;\nvraag het je vader, hij zal je melden,-\nje oudsten, zij zullen je zeggen:"
    },
    {
      "verse": 8,
      "text": "toen hij-in-den-hoge volkeren opdeelde,\ntoen hij de zonen van Adam scheidde,\nbepaalde hij de gebieden voor gemeenschappen\nnaar het getal van de zonen Israëls."
    },
    {
      "verse": 9,
      "text": "Want het deel van de Ene is zijn gemeente;\nJakob het meetsnoer van zijn erfdeel."
    },
    {
      "verse": 10,
      "text": "Hij vond hem in een land dat woestijn was,\nin een woestenij, een wildernis vol gehuil;\nhij omringde hem, paste op hem,\nbehoedde hem als de appel van zijn oog;"
    },
    {
      "verse": 11,
      "text": "zoals een arend zijn nest wekt,\nover zijn jong heen en weer wervelt,-\nzijn vleugels uitspreidt, het opneemt,\nhet draagt op zijn wieken,"
    },
    {
      "verse": 12,
      "text": "zo leidde hem alleen de Ene ,\nzonder vreemde godheid bij zich."
    },
    {
      "verse": 13,
      "text": "Hij deed hem rijden over de hoogten van het aardland\nen híj at de aanwas van de velden;\nhij deed hem honing zuigen uit de keien\nen olie uit de kiezelsteen van de rots;"
    },
    {
      "verse": 14,
      "text": "room van rundvee en melkvet van wolvee,\nmet het vet van lammeren,\nrammen: zonen van Basan, en bokken,-\nmet het vet-van-de-nieren van tarwe;\ndruivenbloed dronk je, met schuim erop;"
    },
    {
      "verse": 15,
      "text": "olie-vet werd Jesjoeroen, sloeg om zich heen,\nolie-vet werd je, opgezwollen, volgevreten,-\nhij verwierp de God die hem had gemaakt,\nhij verachtte de Rots van zijn heil."
    },
    {
      "verse": 16,
      "text": "Zij tartten hem met al wat hem vreemd was;\nmet gruwelen hebben ze hem getergd;"
    },
    {
      "verse": 17,
      "text": "ze offerden\naan demonen, niet aan God,\ngoden die ze nooit hadden gekend,-\nnieuwelingen, van nabij gekomen,\nvoor wie uw vaderen nooit hadden gehuiverd!"
    },
    {
      "verse": 18,
      "text": "De Rots die jou baarde vergat jij,-\nvergeten heb je de God die jou onder weeën voortbracht!"
    },
    {
      "verse": 19,
      "text": "De Ene zag dat en verachtte je,\nuit ergernis over zijn zonen en dochters;"
    },
    {
      "verse": 20,
      "text": "hij zei:\nik verberg mijn aanschijn voor hen,\nik wil zien wat hun toekomst zal zijn;\nwant een generatie van slinkse streken zijn zij,\nzonen zonder trouw in zich."
    },
    {
      "verse": 21,
      "text": "Zíj hebben mij getart met wat geen God is,\ngetergd met hun dwaasheden;\nnu zal ík hén tarten met wat geen gemeente is,\nmet een dwaas volk zal ik hen tergen."
    },
    {
      "verse": 22,
      "text": "Want een vuur is aangestoken in mijn woede\nen brandt tot in het schimmenrijk beneden;\nhet vreet het land op en wat erop groeit,\nhet verschroeit de grondvesten der bergen;"
    },
    {
      "verse": 23,
      "text": "ik verzamel tegen hen kwellingen,-\nmijn pijlen schiet ik tot de laatste op hen af."
    },
    {
      "verse": 24,
      "text": "Zijn ze uitgeput van honger, verteerd door koorts\nen bittere pest,-\ndan laat ik de tand van dieren op hen los\nmet het venijn van de kruipers in het stof."
    },
    {
      "verse": 25,
      "text": "Op straat maakt het zwaard kinderloos\nen binnenskamers ontzetting,-\nzowel jonge man als maagd,\nzuigeling en grijsaard samen."
    },
    {
      "verse": 26,
      "text": "Ik zei al: ik sla ze in splinters,-\nik snijd hun gedachtenis bij de mensheid af!…"
    },
    {
      "verse": 27,
      "text": "ware het niet\ndat ik de hoon van een vijand vreesde,\ndat hun benauwers het zouden miskennen;\ndat ze zouden zeggen: onze geheven hand\nen niet de Ene heeft dit alles verricht!"
    },
    {
      "verse": 28,
      "text": "Want een volk verstoken van beraad zijn zij;\ner is bij hen geen verstand."
    },
    {
      "verse": 29,
      "text": "Ach waren ze wijs, ze zouden dit begrijpen,-\nze zouden iets verstaan van hun toekomst."
    },
    {
      "verse": 30,
      "text": "Hoe ooit\nverjaagt één een duizendtal\nen laten twee een veelvoud vluchten,-\nals het niet is omdat hun Rots hen verkocht heeft,\nde Ene hen heeft prijsgegeven?"
    }
  ],
  "translation": "NB"
}