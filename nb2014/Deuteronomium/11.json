{
  "book": "Deuteronomium",
  "chapter": 11,
  "verses": [
    {
      "verse": 1,
      "text": "Liefhebben zul je\nde Ene , je God;\nbewaken zul je wat hij te bewaken geeft:\nzijn inzettingen, zijn rechtsregels, zijn geboden,- alle dagen."
    },
    {
      "verse": 2,
      "text": "Gij hebt ervaren,\nvandaag,-\nen niet uw zonen\ndie het niet ervaren hebben en niet gezien,-\nde tuchtiging van de Ene , uw God,-\nzijn grootheid,\nzijn sterke hand en\nzijn uitgestrekte arm,"
    },
    {
      "verse": 3,
      "text": "zijn tekenen en zijn daden\ndie hij gedaan heeft in Egypte,-\naan Farao, de koning van Egypte, en aan heel zijn land,"
    },
    {
      "verse": 4,
      "text": "die hij gedaan heeft aan de krijgsmacht van Egypte, aan zijn paarden en zijn wagens,\ntoen hij de wateren van de Rietzee over hun aanschijn uitstortte\nomdat ze u achternajoegen:\nde Ene liet ze ondergaan\ntot op deze dag;"
    },
    {
      "verse": 5,
      "text": "de daden die hij voor u gedaan heeft in de woestijn,-\ntot aan uw aankomst bij dit oord;"
    },
    {
      "verse": 6,
      "text": "wat hij gedaan heeft aan Datan en Aviram,\nde zonen van Eliav\nde zoon van Ruben,\ntoen het aardland haar mond opensperde\nen hen verslond, hun huishoudens, hun tenten,-\nen heel het bestand in hun voetspoor,\nte midden van heel Israël."
    },
    {
      "verse": 7,
      "text": "Ja, úw ogen hebben gezien\nal het doen van de Ene , het grote\ndat hij heeft gedaan!"
    },
    {
      "verse": 8,
      "text": "Bewaakt dan heel het gebod\ndat ik je heden gebied,-\nopdat ge sterk zult zijn\nen zult binnenkomen en beërven het land\nwaarheen ge gaat oversteken om het te beërven,"
    },
    {
      "verse": 9,
      "text": "en opdat ge dagen verlengt op de – rode – grond\nwelke de Ene aan uw vaderen heeft gezworen te geven, aan hen en aan hun zaad:\neen land dat overvloeit van melk en honing."
    },
    {
      "verse": 10,
      "text": "Want, het land\nwaar je nu binnenkomt om het te beërven,\nniet als het land van Egypte is het,\nwaaruit ge zijt weggetrokken;\nwaar je je zaad uitzaaide\nen het te drinken gaf met je voet, zoals in een groentetuin;"
    },
    {
      "verse": 11,
      "text": "het land\nwaarheen ge nu oversteekt om het te beërven,\nis een land van bergen en kloven:\nvan de regen des hemels drinkt het z’n water;"
    },
    {
      "verse": 12,
      "text": "een land\nwaar de Ene , God-over-jou, zorg draagt voor je;\nvoortdurend gaan\nde ogen van de Ene , God-over-jou, daarover,\nvan het begin van het jaar\ntot op het laatste van het jaar."
    },
    {
      "verse": 13,
      "text": "Het zal geschieden:\nals ge gehoorzaam hoort naar mijn geboden\ndie ik u heden gebied,-\ndoor lief te hebben\nde Ene , uw God, en hem te dienen\nmet heel uw hart en met heel uw ziel:"
    },
    {
      "verse": 14,
      "text": "geven zal ik dan op zijn tijd regen voor uw land, herfstvlaag en lentedruppel,\nen dan zul je het inzamelen: je koren,\nje wijnmost, je boomolie;"
    },
    {
      "verse": 15,
      "text": "geven zal ik groen gras op je veld voor je vee;\neten zul je en verzadigd worden!"
    },
    {
      "verse": 16,
      "text": "Weest dan waakzaam voor uzelf!,\nanders opent uw hart zich,-\nzult ge afdwalen,\nandere goden dienen\nen u buigen voor hén."
    },
    {
      "verse": 17,
      "text": "Ontgloeien zal dan de toorn van de Ene tegen u;\nhij zal de hemel versperren\nzodat er geen regen zal vallen\nen de – rode – grond\nhaar opbrengst niet geeft;\nweldra zult ge verdwenen zijn\nvan dat goede land\ndat de Ene u geeft."
    },
    {
      "verse": 18,
      "text": "Legt deze woorden van mij op uw hart en op uw ziel;\nbindt ze als een teken op uw hand;\nworden zullen ze tot een merkteken tussen uw ogen."
    },
    {
      "verse": 19,
      "text": "Leren zult ge ze uw zonen, door van hen te spreken,-\nals je neerzit in je huis en als je voortgaat over de weg,\nals je gaat slapen en als je opstaat;"
    },
    {
      "verse": 20,
      "text": "schrijven zult ge ze op de posten van je huis en in je poorten;"
    },
    {
      "verse": 21,
      "text": "opdat ze talrijk worden, uw dagen en de dagen van uw zonen,\nop de – rode – grond\nwelke de Ene uw vaderen heeft gezworen hun te geven,-\nal de dagen van de hemelen over het aardland!"
    },
    {
      "verse": 22,
      "text": "Ja, als ge het waakzaam bewaken zult, heel dit gebod\ndat ik u gebied om te doen,-\nen zult liefhebben\nde Ene , God-over-u, door te wandelen in al zijn wegen en vast te houden aan hem,-"
    },
    {
      "verse": 23,
      "text": "onterven zal dan de Ene al deze volkeren van uw aanschijn;\nonterven zult ge volkeren\ngroter en steviger dan gij;"
    },
    {
      "verse": 24,
      "text": "heel het oord\nwaarop de holte van uw voet zijn weg gaat zal voor ú wezen;\nvan de woestijn tot de Libanon, van de Rivier, de rivier de Eufraat,\ntot aan de Achterzee\nzal het uw gebied worden."
    },
    {
      "verse": 25,
      "text": "Geen man zal zich posteren voor uw aanschijn;\nschrik voor u en vrees voor u zal de Ene , uw God, geven\nover het aanschijn van al het land waarover ge uw weg zult gaan,-\nzoals hij tot u heeft gesproken."
    },
    {
      "verse": 26,
      "text": "Zie,\nik geef aan uw aanschijn heden\nzegen en vloek;"
    },
    {
      "verse": 27,
      "text": "de zegen,-\nwaar ge gehoor geeft\naan de geboden van de Ene uw God,\nwelke ik u heden gebied;"
    },
    {
      "verse": 28,
      "text": "de vloek,-\nwaar ge níet hoort naar de geboden van de Ene , uw God\nen afwijkt van de weg\nwelke ik u heden gebied,-\ndoor achterna te gaan:\nandere goden, die ge niet kent!"
    },
    {
      "verse": 29,
      "text": "Geschieden zal het:\nwanneer de Ene , uw God, u doet komen\nin het land\nwaar je nu binnenkomt om het te beërven,-\ngeven zul je dan de zegen over de berg Gerizíem\nen de vloek over de berg Ebal."
    },
    {
      "verse": 30,
      "text": "Liggen die niet aan de overzij van de Jordaan?-\nachter de weg naar zonne-thuiskomst\nin het land van de Kanaäniet\ndie zetelt op de Aravavlakte,-\ntegenover de Gilgal,\nterzijde van de godseiken van Moree."
    }
  ],
  "translation": "NB"
}