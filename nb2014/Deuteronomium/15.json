{
  "book": "Deuteronomium",
  "chapter": 15,
  "verses": [
    {
      "verse": 1,
      "text": "Na verloop van zeven jaren\nzul je een kwijtschelding houden."
    },
    {
      "verse": 2,
      "text": "En dit is\nde afspraak voor de kwijtschelding:\nkwijtschelden zal\nelke schuldheer de lening van zijn hand\nwaarmee hij leende aan zijn naaste;\nhij mag zijn naaste, zijn broeder, niet aanmanen,\nwant uitgeroepen is de ‘kwijtschelding voor de Ene !’"
    },
    {
      "verse": 3,
      "text": "De buitenlander mag je aanmanen;\nmaar wat van jou bij je broeder is zal je hand kwijtschelden."
    },
    {
      "verse": 4,
      "text": "Overigens\nzal er geen arme bij jou wezen,-\nwant met zegen zal de Ene je zegenen\nin het land\ndat de Ene , je God,\njou nu geeft als erfdeel om het te beërven,"
    },
    {
      "verse": 5,
      "text": "alleen als je maar gehoorzaam hoort\nnaar de stem van de Ene , je God;\ndoor waakzaam heel dit gebod te doen\ndat ik je heden gebied."
    },
    {
      "verse": 6,
      "text": "Wanneer de Ene , je God, je gezegend zal hebben\nzoals hij je heeft toegezegd,-\ndan zul je pandleningen hebben uitstaan\nbij vele volkeren,\nen jij zult niets op onderpand hoeven lenen:\nje zult heersen over vele volkeren\nen over jou zullen zij niet heersen."
    },
    {
      "verse": 7,
      "text": "Wanneer er bij jou een arme zal wezen, een van je broeders binnen één van je poorten,\nin je land\ndat de Ene , je God, je geeft,-\nverstok dan je hart niet\nen houd je hand niet dicht\nvoor je broeder, de arme."
    },
    {
      "verse": 8,
      "text": "Nee, open zul je je hand voor hem openen;\nmet pandleningen zul je hem belenen,\ngenoeg voor zijn gebrek,-\ndat wat hem ontbreekt."
    },
    {
      "verse": 9,
      "text": "Waak over jezelf\ndat bij jou in het hart niet een nietswaardig woord zal opkomen dat zegt:\n‘genaderd is dat jaar, het zevende,\nhet jaar van de kwijtschelding…’\nen je oog zo kwaadwillend zal worden\ntegen je broeder, de arme,\ndat je het hem niet geeft;\nroepen zal hij dan over jou tot de Ene ,\nen zonde zal over jou komen!"
    },
    {
      "verse": 10,
      "text": "Gul zul je hem geven,\nen laat je hart er niet kwaad over zijn als je hem geeft,-\nwant\nvanwege deze afspraak\nzal de Ene , je God, je zegenen\nin al wat je doet\nen in elke strek van je hand."
    },
    {
      "verse": 11,
      "text": "Omdat er wel nooit een arme zal wegblijven uit de schoot van het land,\njuist dáárom\ngebied ik het je en zeg ik:\nopen zul je je hand voor je broeder openen,\nvoor de berooide bij jou en de arme bij jou in je land!"
    },
    {
      "verse": 12,
      "text": "Wanneer aan jou verkocht wordt: je broeder, die een Hebreeër is,\nof een Hebreeuwse,-\ndienen mag hij je dan zes jaren;\nin het zevende jaar\nzul je hem als vríj man van je heenzenden."
    },
    {
      "verse": 13,
      "text": "En wanneer je hem als vrij man van je heenzendt,\nzend hem dan niet ledig heen!"
    },
    {
      "verse": 14,
      "text": "Omhang hem de hals, met een deel\nvan je wolvee,\nvan je dorsvloer en van je wijnpers;\nwaarmee de Ene , je God, je heeft gezegend, dát zul je hem geven."
    },
    {
      "verse": 15,
      "text": "Gedenken zul je\ndat je dienstknecht bent geweest in het land van Egypte\nen dat de Ene , je God, je heeft losgekocht;\ndáárom\ngebied ik je heden dit woord."
    },
    {
      "verse": 16,
      "text": "En zal het geschieden dat hij tot jou zegt:\nik ga niet van jou weg,-\nomdat hij jou en je huis heeft liefgekregen,\nomdat hij het goed heeft bij jou,"
    },
    {
      "verse": 17,
      "text": "neem dan de pin\nen steek die door zijn oor en door de deur:\nworden zal hij dan bij jou een dienaar voor eeuwig;\nook met je dienstmaagd zul je zó doen."
    },
    {
      "verse": 18,
      "text": "Laat het niet hard zijn in je ogen\nals je hem als vrij man van je heenzendt,\nwant:\nvoor een dubbel daglonersloon\nheeft hij je zes jaren gediend;\nzegenen zal jou dan de Ene , je God,\nin alles wat je zult doen!"
    },
    {
      "verse": 19,
      "text": "Elke eersteling\ndie bij je rundvee en je wolvee zal worden geboren en die van het mannelijk geslacht is,\nzul je toeheiligen aan de Ene , je God;\nje zult geen dienstwerk verrichten met de eersteling van je rundvee,\nen de eersteling van je wolvee zul je niet scheren!"
    },
    {
      "verse": 20,
      "text": "Voor het aanschijn van de Ene , je God, mag je hem opeten, jaar op jaar,\nin het oord dat de Ene uitkiest;\njij en je huis."
    },
    {
      "verse": 21,
      "text": "Maar stel er is aan hem een gebrek:\nhij is lam of blind,-\nwelk boos gebrek ook:\ndan zul je hem niet slachten\nvoor de Ene , je God."
    },
    {
      "verse": 22,
      "text": "Binnen je poorten eet je hem dan op:\nde onreine en de reine samen,\nzoals met de gazelle en het hert."
    },
    {
      "verse": 23,
      "text": "Alleen zijn bloed zul je niet eten;\nover het aardland zul je dat uitgieten, als water."
    }
  ],
  "translation": "NB"
}