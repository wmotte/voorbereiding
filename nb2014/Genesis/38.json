{
  "book": "Genesis",
  "chapter": 38,
  "verses": [
    {
      "verse": 1,
      "text": "Het geschiedt in die tijd:\nnéér daalt Juda, van bij zijn broeders,-\nen buigt af naar een man van Adoelam\nwiens naam is Chira."
    },
    {
      "verse": 2,
      "text": "Dan ziet Juda daar de dochter van een man van Kanaän\nwiens naam is Sjoea;\nhij neemt haar en komt tot haar."
    },
    {
      "verse": 3,
      "text": "Zij wordt zwanger en baart een zoon;\nhij roept als zijn naam uit: Eer!"
    },
    {
      "verse": 4,
      "text": "Nogmaals wordt zij zwanger en baart een zoon;\nen zij roept als zijn naam uit: Onan!"
    },
    {
      "verse": 5,
      "text": "En zij voegt nog toe en baart een zoon\nen roept als zijn naam uit: Sjela!-\nhet is geschiedt in Keziev, dat zij hem baart."
    },
    {
      "verse": 6,
      "text": "Dan neemt Juda een vrouw voor Eer, zijn eersteling;\nhaar naam is: Tamar."
    },
    {
      "verse": 7,
      "text": "Maar het geschiedt:\nEer, de eersteling van Juda,\nis kwalijk in de ogen van de Ene ;\nen de Ene laat hem sterven."
    },
    {
      "verse": 8,
      "text": "Dan zegt Juda tot Onan:\nkom tot de vrouw van je broeder en\nword haar zwagerman;\ndoe zaad opstaan: voor je broeder!"
    },
    {
      "verse": 9,
      "text": "Maar Onan wéét\ndat het zaad niet voor hemzelf zal wezen,\nen het is geweest:\nals hij kwam tot de vrouw van zijn broeder liet hij het verloren gaan op de aarde,\nom te voorkomen dat hij zaad gaf voor zijn broeder."
    },
    {
      "verse": 10,
      "text": "Kwalijk is in de ogen van de Ene wat hij heeft gedaan;\nen hij laat ook hém sterven."
    },
    {
      "verse": 11,
      "text": "Dan zegt Juda tot Tamar, zijn schoondochter:\nzet je als weduwe neer in het huis van je vader,\ntotdat mijn zoon Sjela groot is,-\nwant, heeft hij gezegd,\nanders sterft ook híj net als zijn broers;\ndan gáát Tamar\nen zet zich neer in het huis van haar vader."
    },
    {
      "verse": 12,
      "text": "Het worden er vele, de dagen;\ndan sterft Sjoea’s dochter, Juda’s vrouw;\nals Juda zich mag troosten\nklimt hij óp, om zijn wolvee te scheren,\nhijzelf\nen zijn metgezel Chira, de Adoelamiet,\nnaar Timna."
    },
    {
      "verse": 13,
      "text": "Gemeld wordt aan Tamar en gezegd:\nziedaar, je schoonvader klimt óp naar Timna om zijn wolvee te scheren!"
    },
    {
      "verse": 14,
      "text": "Dan doet ze de gewaden van haar weduwstaat van zich,\nbedekt zich met de sluier, omhult zich\nen zet zich neer bij de poort van Enajim,- tweelingbron ,-\ndat is op de weg naar Timna;\nwant ze heeft gezien dat Sjela groot geworden is,\nen zíj\nis niet aan hem tot vrouw gegeven!"
    },
    {
      "verse": 15,
      "text": "Hij ziet haar, Juda,\nen houdt haar voor een hoer;\nze heeft immers haar aanschijn verborgen."
    },
    {
      "verse": 16,
      "text": "Hij buigt langs de weg naar haar af\nen zegt: toe, mag ik bij jou binnenkomen?-\nwant hij weet niet\ndat zij zijn schoondochter is.\nZij zegt: wat geef je mij\nals je bij mij binnenkomt?"
    },
    {
      "verse": 17,
      "text": "En hij zegt:\nik?, ik zend een geitenbok, uit het wolvee!\nEn zij zegt:\nals je een onderpand geeft tot je die hébt gezonden!"
    },
    {
      "verse": 18,
      "text": "Hij zegt:\nwat is het onderpand\ndat ik je moet geven?\nEn zij zegt:\nje zegelring, je halssnoer\nen je staf die in je hand is!\nHij geeft het haar en komt bij haar binnen, en zij wordt zwanger van hem."
    },
    {
      "verse": 19,
      "text": "Ze staat op en gaat heen,\nen doet haar sluier van zich;\nze trekt de gewaden van haar weduwstaat weer aan."
    },
    {
      "verse": 20,
      "text": "Dan zendt Juda de geitenbok:\ndoor de hand van zijn metgezel de Adoelamiet,\nom uit de hand van de vrouw het onderpand aan te nemen;\nmaar hij heeft haar niet gevonden."
    },
    {
      "verse": 21,
      "text": "Hij vraagt het\naan de mannen van haar woonplaats en zegt:\nwáár is de heiligdomshoer die in Enajim,- tweelingbron , langs de weg zat?-\nen zij zeggen:\nnooit geweest hier, een heiligdomshoer!"
    },
    {
      "verse": 22,
      "text": "Hij keert terug tot Juda\nen zegt: ik heb haar niet gevonden;\nen de mannen van die plaats zeiden óók:\nnooit geweest hier, een heiligdomshoer!"
    },
    {
      "verse": 23,
      "text": "Dan zegt Juda: ze moet het aannemen,\nanders worden wij te schande!-\nzie, ik heb deze bok gezonden\nen jíj hebt haar niet gevonden!"
    },
    {
      "verse": 24,
      "text": "Dan geschiedt het,-\nzo’n drie maanden later\nwordt aan Juda gemeld en gezegd: gehoereerd heeft Tamar, je schoondochter!-\nen ook: ziedaar, zwanger van hoererij!\nDus zegt Juda:\nbreng haar naar buiten en laat zij worden verbrand!"
    },
    {
      "verse": 25,
      "text": "Zij, naar buiten gebracht,\nzij heeft iemand naar haar schoonvader gezonden\nom te zeggen:\nvan de man bij wie dit hoort\nben ik zwanger!-\nen ze zegt: tracht toch te herkennen\nvan wíe\ndeze zegelring en snoeren en staf zijn!"
    },
    {
      "verse": 26,
      "text": "Hij herkent ze, Juda,\nen zegt: een rechtvaardige is zij en ik niet,\nomdat ik haar niet heb gegeven aan mijn zoon Sjela!\nHij heeft niet toegevoegd,- en haar niet nogmaals bekend."
    },
    {
      "verse": 27,
      "text": "En het geschiedt ten tijde dat zij baren zal:\nziedaar, tweelingen in haar schoot!"
    },
    {
      "verse": 28,
      "text": "En het geschiedt als zij baart: één geeft er een hand;\nde baarhulp neemt die aan\nen bindt om zijn hand een rode draad, om te zeggen:\ndeze is op kop naar buiten gegaan."
    },
    {
      "verse": 29,
      "text": "En het geschiedt als hij zijn hand terugtrekt:\ndaar is zijn broer naar buiten gekomen,\nen zij zegt:\nwat ben jij doorgebroken,\nover jou geldt: ‘doorbraak’!\nHij roept als zijn naam uit: Perets,- doorbraak!"
    },
    {
      "verse": 30,
      "text": "Daarna is zijn broer naar buiten gekomen,\ndie met de rode draad om zijn hand;\nen hij roept als zijn naam uit: Zerach!"
    }
  ],
  "translation": "NB"
}