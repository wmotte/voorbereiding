{
  "book": "Genesis",
  "chapter": 41,
  "verses": [
    {
      "verse": 1,
      "text": "En het geschiedt\naan het eind van een dubbeljaar van dagen:\nFarao droomt;\nziedaar, hij staat aan de stroom;"
    },
    {
      "verse": 2,
      "text": "en ziedaar, uit de rivier klimmen\nzeven vaarzen omhoog,\nschoon van aanzien en welgeschapen van vlees;\nzij gaan weiden in het riet;"
    },
    {
      "verse": 3,
      "text": "en ziedaar:\nzeven andere vaarzen\nklimmen ná hen omhoog uit de stroom,\nkwalijk van aanzien en dun in het vlees;\nen die stellen zich op opzij van de (andere) vaarzen\nop de oever van de rivier;"
    },
    {
      "verse": 4,
      "text": "dan verslinden de vaarzen\nkwalijk van aanzien en dun van vlees\nde zeven vaarzen\nschoon van aanzien en welgeschapen!\nEn wakker wordt Farao."
    },
    {
      "verse": 5,
      "text": "Hij slaapt in\nen droomt een tweede keer;\nziedaar: zeven aren\nklimmen op in één halm,- ze zijn welgeschapen en goed;"
    },
    {
      "verse": 6,
      "text": "en ziedaar: zeven aren,\ndun en door de oostenwind verzengd,\nontspruitend ná hen;"
    },
    {
      "verse": 7,
      "text": "dan verzwelgen de dunne aren\nde zeven aren\nwelgeschapen en vol!\nWakker wordt Farao en ziedaar, het is een dróóm."
    },
    {
      "verse": 8,
      "text": "En het geschiedt in de ochtend:\nzijn adem stokt\nen hij zendt iemand\nen roept alle uitleggers van Egypte en alle wijzen daar.\nFarao vertelt hun zijn droom\nen er is niemand die ze aan Farao kan duiden."
    },
    {
      "verse": 9,
      "text": "Dan neemt de vorst der schenkers het woord\nbij Farao, en hij zegt:\nmijn zonden,-\nik gedenk ze vandaag;"
    },
    {
      "verse": 10,
      "text": "Farao was woedend op zijn dienaars,-\nen gaf mij in bewaring\nin het huis van de vorst der zwaarddragers,\nmíj\nen de vorst van de bakkers;"
    },
    {
      "verse": 11,
      "text": "wij droomden in een en dezelfde nacht een droom, ik en hij;\nelk naar de duiding van z’n droom hebben wij gedroomd;"
    },
    {
      "verse": 12,
      "text": "nu was daar bij ons een Hebreeuwse jongen,\ndienaar van de vorst der zwaarddragers;\nwij vertellen ze aan hem,\nen hij duidt ons onze dromen;\nieder naar z’n droom heeft hij geduid;"
    },
    {
      "verse": 13,
      "text": "dan geschiedt het: zoals hij aan ons heeft geduid, zó is het geschied;\nmíj heeft hij doen terugkeren op mijn post en hem heeft hij gehangen!"
    },
    {
      "verse": 14,
      "text": "Dan zendt Farao iemand en roept Jozef;\nhaastig halen ze hem uit de put;\nhij wordt geschoren, krijgt andere kleren aan\nen komt aan bij Farao."
    },
    {
      "verse": 15,
      "text": "Farao zegt tot Jozef:\neen droom heb ik gedroomd\nen géén die hem kan duiden;\nmaar mijn persoon\nheeft over u horen zeggen:\nu hoort een droom en duidt hem!"
    },
    {
      "verse": 16,
      "text": "Jozef antwoordt Farao en zegt: buiten mij om!-\nGod\nmoge antwoorden: vrede voor Farao!"
    },
    {
      "verse": 17,
      "text": "Dan richt Farao het woord tot Jozef:\nin mijn droom,-\nziedaar, ik sta op de lip van de stroom;"
    },
    {
      "verse": 18,
      "text": "en ziedaar: uit de stroom\nklimmen zeven vaarzen omhoog,\nwelgeschapen van vlees en schoon van gestalte;\ndie gaan weiden in het riet;"
    },
    {
      "verse": 19,
      "text": "en ziedaar:\nzeven andere vaarzen klimmen achter hen omhoog,\nzwak en zeer kwalijk van gestalte en vel over been van vlees;\nzo kwalijk als zij heb ik nog nooit gezien op heel het land van Egypte;"
    },
    {
      "verse": 20,
      "text": "dan verslinden de vaarzen\nvel over been en kwalijk\nde zeven eerdere en welgeschapen vaarzen;"
    },
    {
      "verse": 21,
      "text": "die komen in hun binnenste aan,\nmaar het is niet te merken dat ze in hun binnenste zijn aangekomen,\nen hun aanzien blijft even kwalijk\nals in de aanvang;\ndan word ik wakker;"
    },
    {
      "verse": 22,
      "text": "dan zie ik in mijn droom:\nziedaar, zeven aren\nklimmen op in één halm, vol en goed;"
    },
    {
      "verse": 23,
      "text": "en ziedaar: zeven aren,\nsteenhard, dun en door de oostenwind verzengd, ontspruiten achter hen aan;"
    },
    {
      "verse": 24,
      "text": "dan verzwelgen de dunne aren\nde zeven goede aren;\nik zeg het tegen de uitleggers\nmaar níemand die mij iets meldt!"
    },
    {
      "verse": 25,
      "text": "Jozef zegt tot Farao:\nde droom van Farao, een en dezelfde is die;\nwat God doende is heeft hij aan Farao gemeld:"
    },
    {
      "verse": 26,
      "text": "de zeven goede vaarzen,-\nzeven jaren zijn dat,\nen de zeven goede aren,-\nook zeven jaren zijn dat;\neen en dezelfde droom is het;"
    },
    {
      "verse": 27,
      "text": "en de zeven vaarzen schraal en kwalijk die opklimmen achter hen:\nzeven járen zijn dat,\nen de zeven schrale aren,\nverschroeid door de oostenwind,\nzullen worden:\nzeven jaren van honger;"
    },
    {
      "verse": 28,
      "text": "dat is het woord\ndat ik tot Farao verwoord heb:\nwat God doende is heeft hij Farao doen zien;"
    },
    {
      "verse": 29,
      "text": "ziedaar, zeven jaren zijn op komst\nvan grote verzadiging op heel het land van Egypte;"
    },
    {
      "verse": 30,
      "text": "maar opstaan zullen: zeven jaren van honger achter hen,\nen vergeten is dan alle verzadiging op het land van Egypte;\nde honger zal het land aan het eind brengen;"
    }
  ],
  "translation": "NB"
}