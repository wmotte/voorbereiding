{
  "book": "Genesis",
  "chapter": 30,
  "verses": [
    {
      "verse": 1,
      "text": "Als Rachel moet aanzien\ndat zij niet heeft gebaard aan Jakob\nwordt Rachel jaloers op haar zuster;\nze zegt tot Jakob: gun mij zonen,\nzo niet, dan sterf ik!"
    },
    {
      "verse": 2,
      "text": "Dan ontbrandt Jakobs toorn tegen Rachel;\nhij zegt:\nben ík het in plaats van God\ndie jou een vrucht in de schoot heeft onthouden?"
    },
    {
      "verse": 3,
      "text": "Zij zegt:\nzie hier mijn dienstmaagd Bilha, kom tot háár,-\ndan zal zij op mijn knieën baren,\nzodat ook ik met zonen word opgebouwd, uit haar."
    },
    {
      "verse": 4,
      "text": "Ze geeft hem haar slavin Bilha tot vrouw;\nen Jakob komt tot haar."
    },
    {
      "verse": 5,
      "text": "Bilha wordt zwanger\nen baart aan Jakob een zoon."
    },
    {
      "verse": 6,
      "text": "Dan zegt Rachel: God heeft over mij geoordeeld\nen heeft ook gehoord naar mijn stem;\nhij geeft mij een zoon!\nDaarom heeft zij als zijn naam geroepen: Dan,- hij heeft geoordeeld!"
    },
    {
      "verse": 7,
      "text": "Ze wordt nogmaals zwanger\nen baart,\nBilha, Rachels slavin,\naan Jakob een tweede zoon."
    },
    {
      "verse": 8,
      "text": "Dan zegt Rachel:\ngodsgrote gevechten heb ik uitgevochten met mijn zuster, ook heb ik overmocht!\nZe roept als naam voor hem uit: Naftali,- door mij bevochten!"
    },
    {
      "verse": 9,
      "text": "Als Lea ziet\ndat ze wat baren betreft stil is blijven staan,\nneemt ze Zilpa, haar slavin,\nen geeft haar aan Jakob tot vrouw."
    },
    {
      "verse": 10,
      "text": "Zo baart Zilpa,\nLea’s slavin, aan Jakob een zoon."
    },
    {
      "verse": 11,
      "text": "Dan zegt Lea: er is gewin gekomen!-\nen ze roept als naam voor hem uit: Gad,- gewonnen!"
    },
    {
      "verse": 12,
      "text": "Dan baart\nZilpa, Lea’s slavin,\naan Jakob een tweede zoon;"
    },
    {
      "verse": 13,
      "text": "en Lea zegt: hoe zalig ben ik!-\nwant dochters zullen mij zalig prijzen!-\nen ze roept als naam voor hem uit: Aser,- zalig!"
    },
    {
      "verse": 14,
      "text": "Ruben gaat in de dagen van de tarweoogst heen,\nvindt op het veld minne-appels\nen komt daarmee\nbij zijn moeder, Lea.\nDan zegt Rachel tegen Lea:\ngeef toch mij\nwat van de minne-appels van je zoon!"
    },
    {
      "verse": 15,
      "text": "Zij zegt tot haar:\nis het te weinig voor jou om mijn man af te nemen\ndat je nu ook wilt nemen\nde minne-appels van mijn zoon?\nDan zegt Rachel:\ndaarvoor mag hij vannacht met jou slapen,\nin ruil voor de minne-appels van je zoon!"
    },
    {
      "verse": 16,
      "text": "Als Jakob van het veld komt\nin de avondschemer,\ntrekt Lea uit, hem tegemoet\nen zegt: tot míj moet je komen,\nwant als een loonwerker heb ik je gehuurd\nmet de minne-appels van mijn zoon!-\nen hij slaapt met haar, in diezelfde nacht."
    },
    {
      "verse": 17,
      "text": "God verhoort Lea:\nze wordt zwanger en baart aan Jakob\neen vijfde zoon."
    },
    {
      "verse": 18,
      "text": "Lea zegt:\nGod heeft mij er loon voor gegeven\ndat ik mijn slavin aan mijn man heb gegeven!\nZe roept als naam voor hem uit: Issachar,- hij zal het lonen!"
    },
    {
      "verse": 19,
      "text": "Nog eens wordt Lea zwanger\nen baart aan Jakob een zesde zoon."
    },
    {
      "verse": 20,
      "text": "Lea zegt:\nbegiftigd heeft God mij\nmet een goede gift,\nditmaal zal mijn man mij bewonen,\nwant een zestal zonen heb ik hem gebaard!-\nen ze roept als naam voor hem uit: Zebulon,- bewoner!"
    },
    {
      "verse": 21,
      "text": "Daarna heeft zij een dochter gebaard;\nze riep als naam voor haar uit: Dina!"
    },
    {
      "verse": 22,
      "text": "Dan gedenkt God Rachel:\nGod hoort naar haar\nen opent haar moederschoot."
    },
    {
      "verse": 23,
      "text": "Ze wordt zwanger en baart een zoon;\nze zegt:\nGod heeft mijn smaad saamgevoegd,"
    },
    {
      "verse": 24,
      "text": "en roept als naam voor hem uit: Jozef,- hij zal toevoegen!\nen zegt erbij:\nde Ene zal mij een andere zoon toevoegen!"
    },
    {
      "verse": 25,
      "text": "Het geschiedt\nals Rachel Jozef heeft gebaard,-\ndat Jakob tot Laban zegt:\nzend mij heen, dat ik kan gaan\nnaar eigen oord en eigen land;"
    },
    {
      "verse": 26,
      "text": "geef me\nmijn vrouwen en de mij geborenen mee\nwaarvoor ik je gediend heb, dan kan ik gaan:\nwant jij wéét\nmet welke dienstbaarheid ik je heb gediend!"
    },
    {
      "verse": 27,
      "text": "Laban zegt tot hem:\nmoge ik toch genade gevonden hebben in je ogen,-\nik heb bespeurd\ndat de Ene mij zegent ter wille van jou!"
    },
    {
      "verse": 28,
      "text": "Hij zegt:\nbepaal je loon bij mij en ik zal het je geven!"
    },
    {
      "verse": 29,
      "text": "Hij zegt tot hem:\nzelf weet jij\nhoe ik je gediend heb,-\nen hoe het je vee met mij is vergaan;"
    },
    {
      "verse": 30,
      "text": "want het was maar\neen béétje dat van jou is geweest vóór mijn verschijning en het brak uit tot een overvloed,\nde Ene heeft je gezegend voor mijn voetstap;\nwelnu,\nwanneer mag ook ík iets doen aan míjn huishouden?"
    }
  ],
  "translation": "NB"
}