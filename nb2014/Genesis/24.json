{
  "book": "Genesis",
  "chapter": 24,
  "verses": [
    {
      "verse": 1,
      "text": "Abraham is\noud,\nop dagen gekomen;\nde Ene heeft Abraham gezegend met alles."
    },
    {
      "verse": 2,
      "text": "Abraham zegt,-\ntot zijn dienaar, de oudste van zijn huis,\ndie beheerder is van al het zijne:\nleg toch je hand onder mijn heup;"
    },
    {
      "verse": 3,
      "text": "ik laat je zweren\nbij de Ene , God over de hemelen\nen God over het aardland,-\ndat je geen vrouw neemt voor mijn zoon\nuit de dochters van de Kanaäniet,\nin wiens kring ik ben gezeten;"
    },
    {
      "verse": 4,
      "text": "nee, naar mijn eigen land en mijn geboortegrond zul je gaan;\nnemen zul je (dáár) een vrouw voor mijn zoon, voor Isaak."
    },
    {
      "verse": 5,
      "text": "Dan zegt tot hem de dienaar:\nmisschien zal ze het niet willen, de vrouw:\nmij achternagaan naar dit land;\nmoet ik dan terugkeren en uw zoon doen terugkeren naar het land waaruit u bent weggetrokken?"
    },
    {
      "verse": 6,
      "text": "Abraham zegt tot hem:\nwacht je ervoor\ndat je mijn zoon doet terugkeren dáárheen!"
    },
    {
      "verse": 7,
      "text": "De Ene , God van de hemelen,\ndie mij genomen heeft uit het huis van mijn vader\nen uit het land van mijn geboorte,\nen die mij heeft toegesproken en die mij het heeft gezworen, zeggend:\n‘aan jouw zaad\ngeef ik dit land’,-\nhíj\nzendt zijn engel uit voor je aanschijn\nen nemen zul jij een vrouw voor mijn zoon dáárvandaan!-"
    },
    {
      "verse": 8,
      "text": "en als de vrouw het niet wil, je achterna gaan,\ndan zul je vrij zijn\nvan deze eed aan mij;\nalleen: mijn zoon\nzul je niet doen terugkeren dáárheen!"
    },
    {
      "verse": 9,
      "text": "Dan legt de dienaar zijn hand\nonder de heup van Abraham, zijn heer,-\nen zweert het hem\nover dit woord."
    },
    {
      "verse": 10,
      "text": "De dienaar neemt een tiental kamelen uit de kamelen van zijn heer en gaat op weg,\nmet alle goed van zijn heer in zijn hand;\nhij staat op en\ngaat op weg naar Aram Naharajim,- Aram-tussen-de-twee-stromen , naar de stad van Nachor."
    },
    {
      "verse": 11,
      "text": "Hij laat de kamelen neerknielen buiten de stad, bij de waterbron,-\ntegen de tijd dat het avond wordt,\ntegen de tijd dat de putsters naar buiten trekken,"
    },
    {
      "verse": 12,
      "text": "en zegt dan:\nEne ,\nGod van mijn heer Abraham,\ngun toch mijn aanschijn vandaag de ontmoeting;\nbewijs vriendschap\naan mijn heer, Abraham!-"
    },
    {
      "verse": 13,
      "text": "hier sta ik, bij de wel van het water;\nde dochters van de mannen der stad\ntrekken naar buiten om water te putten;"
    },
    {
      "verse": 14,
      "text": "laat het zo geschieden: het meisje\ntegen wie ik zal zeggen ‘neig toch je kruik, dan kan ik drinken’\ndat zij zal zeggen ‘drink!-\nook je kamelen zal ik drenken’:\nháár hebt gij dan toegewezen aan uw dienaar, aan Isaak,\nen aan háár zal ik weten\ndat gij vriendschap hebt bewezen aan mijn heer!"
    },
    {
      "verse": 15,
      "text": "Het geschiedt: nog vóór dat hij\ngeëindigd is met spreken,-\nzie daar, Rebekka trekt naar buiten\n-die gebaard was aan Betoeël, de zoon van Milka\nde vrouw van Abrahams broer Nachor-\nmet haar kruik op haar schouder!"
    },
    {
      "verse": 16,
      "text": "Het meisje\nis zeer goed om te zien,\nmaagdelijk,-\ngeen man heeft haar bekend;\nze daalt af naar de wel,\nvult haar kruik en klimt weer omhoog."
    },
    {
      "verse": 17,
      "text": "De dienaar snelt haar tegemoet;\nhij zegt:\nlaat mij toch een slok water slurpen uit jouw kruik!"
    },
    {
      "verse": 18,
      "text": "Zij zegt: drink, mijn heer!\nHaastig\nlaat ze haar kruik dalen op haar hand en geeft hem te drinken."
    },
    {
      "verse": 19,
      "text": "Ze geeft hem ten einde toe te drinken;\ndan zegt ze:\nook voor uw kamelen zal ik putten,\ntotdat ze ten einde toe gedronken hebben!"
    },
    {
      "verse": 20,
      "text": "Haastig\nleegt ze haar kruik in de drenkbak\nen snelt nog eens naar de bron om te putten,-\nen put voor al zijn kamelen!"
    },
    {
      "verse": 21,
      "text": "De man staart haar verwonderd na,-\nzwijgend,\nom te onderkennen\nof de Ene zijn reis heeft doen slagen of niet."
    },
    {
      "verse": 22,
      "text": "Dan geschiedt het:\nzodra de kamelen ten einde toe gedronken hebben\nneemt de man een gouden ring,\neen beka zijn gewicht;\nen twee vlechtbanden voor om haar handen,\nvan tien ( beka ) goud hun gewicht,"
    },
    {
      "verse": 23,
      "text": "en zegt: dochter-van-wíe ben jij?\nmeld me dat toch!-\nen is er in je vaders huis een plaats voor ons om te overnachten?"
    },
    {
      "verse": 24,
      "text": "Zij zegt tot hem:\nde dochter van Betoeël ben ik,-\nde zoon van Milka\ndie zij heeft gebaard aan Nachor!"
    },
    {
      "verse": 25,
      "text": "Dan zegt ze tot hem:\nén stro én voer is er in overvloed bij ons;\nen ook een plaats om te overnachten!"
    },
    {
      "verse": 26,
      "text": "De man knielt\nen buigt voor de Ene ."
    },
    {
      "verse": 27,
      "text": "Hij zegt:\ngezegend de Ene , de God van mijn heer Abraham,\ndie zijn vriendschap en zijn trouw niet heeft afgelaten van mijn heer;\nen mij,\nop mijn weg heeft de Ene mij geleid\nnaar het huis van de broeders van mijn heer!"
    },
    {
      "verse": 28,
      "text": "Het meisje snelt heen\nen meldt alles aan het huis van haar moeder\nin deze bewoordingen."
    },
    {
      "verse": 29,
      "text": "Rebekka heeft ook een broer, zijn naam is Laban.\nLaban snelt naar de man toe, naar buiten naar de wel."
    },
    {
      "verse": 30,
      "text": "Het geschiedt: mét dat hij ziet: de ring\nen de vlechtbanden\nom de handen van zijn zuster,\nen mét dat hij hoort\nde uitspraken\nvan zijn zuster Rebekka als ze zegt\n‘zó heeft die man tot mij gesproken’\nkomt hij al aan bij de man!-\nen zie, die staat nog bij de kamelen bij de wel."
    }
  ],
  "translation": "NB"
}