{
  "book": "Genesis",
  "chapter": 40,
  "verses": [
    {
      "verse": 1,
      "text": "Het geschiedt\nna al wat hier verwoord is:\ngezondigd hebben de schenker van Egyptes koning en de bakker,\ntegen hun heer, tegen de koning van Egypte."
    },
    {
      "verse": 2,
      "text": "Woedend is Farao\nop die twee hovelingen van hem;\nop de vorst van de schenkers en\nop de vorst van de bakkers."
    },
    {
      "verse": 3,
      "text": "Hij geeft ze in bewaring,\nin het huis van de vorst van de zwaarddragers, in het huis-met-de-kooi;\nhet oord\nwaar Jozef gevangenzit."
    },
    {
      "verse": 4,
      "text": "Dan stelt de vorst van de zwaarddragers Jozef over hen aan en die mag hen bedienen;\nzij blijven dágen in bewaring."
    },
    {
      "verse": 5,
      "text": "Ze dromen een droom, alle twee, elk zijn droom in eenzelfde nacht,\nelk volgens de duiding van zijn droom:\nde schenker en de bakker\ndie aan Egyptes koning toebehoren,\ndie gevangenzitten in het huis-met-de-kooi."
    },
    {
      "verse": 6,
      "text": "Dan komt Jozef bij hen in de morgen;\nen ziet ze aan: die zijn overstuur!"
    },
    {
      "verse": 7,
      "text": "Hij vraagt het\nde hovelingen van Farao,\nbij hem in bewaring in het huis van zijn heer, en zegt:\nwaarom staan jullie gezichten zo gelaten vandaag?"
    },
    {
      "verse": 8,
      "text": "Ze zeggen tot hem:\neen droom hebben we gedroomd\nen iemand die hem kan duiden is er niet!\nDan zegt Jozef tot hen:\nhoren de duidingen niet aan God toe?-\nvertelt u hem toch aan mij!"
    },
    {
      "verse": 9,
      "text": "Dan vertelt de vorst van de schenkers zijn droom aan Jozef;\nhij zegt hem:\nin mijn droom\nziedaar, een wijnstok voor mijn aanschijn;"
    },
    {
      "verse": 10,
      "text": "aan de wijnstok drie ranken;\nmet dat zij bloeit klimt haar knop al op\nen rijpen haar trossen tot druiven;"
    },
    {
      "verse": 11,
      "text": "en: de beker van Farao in mijn hand;\nik neem de druiven\nen pers ze uit in de beker van Farao,\nik geef de beker áán op de handpalm van Farao."
    },
    {
      "verse": 12,
      "text": "Dan zegt Jozef tot hem:\ndit is zijn duiding:\nde drie ranken,-\ndrie dágen zijn dat."
    },
    {
      "verse": 13,
      "text": "Drie dagen nog,\ndan heft Farao uw hoofd op\nen zal hij u doen terugkeren op uw post;\nen u zult de beker van Farao aangeven in zijn hand,\nnaar het recht van weleer\ntoen u zijn schenker werd;"
    },
    {
      "verse": 14,
      "text": "als u dan mij bij uzelf zult gedenken\nwanneer het u goedgaat!-\nbewijs mij toch vriendschap!;\nhoud mij in gedachtenis bij Farao\nen leid mij uit, uit dit huis!-"
    },
    {
      "verse": 15,
      "text": "want gestolen ben ik, gestolen!,\nuit het land van de Hebreeërs,- overstekers ;\nen ook hier heb ik niet wat-dan-ook gedaan\ntoen ze me in de put hebben gezet."
    },
    {
      "verse": 16,
      "text": "De vorst van de bakkers ziet dat hij ten goede heeft geduid;\nen hij zegt tot Jozef:\nook ik,- in míjn droom\nziedaar,\ndrie korven witbrood op mijn hoofd;"
    },
    {
      "verse": 17,
      "text": "en in de allerhoogste korf\nallerlei eetwaar voor Farao, gemaakt door een bakker,\nen het gevogelte\nis bezig ze op te eten uit de korf bovenop mijn hoofd!"
    },
    {
      "verse": 18,
      "text": "Jozef antwoordt en zegt:\ndit is zijn duiding;\nde drie korven,-\ndrie dágen zijn dat;"
    },
    {
      "verse": 19,
      "text": "drie dagen nog,\ndan heft Farao uw hoofd óp boven u uit\nen zal hij u hangen aan een boom;\nhet gevogelte eet uw vlees van u af!"
    },
    {
      "verse": 20,
      "text": "En het geschiedt ten derde dage,\nde dag van Farao’s geboorte,\ndat hij een feestdronk klaarmaakt voor al zijn dienaars;\nhij heft óp\nhet hoofd van de vorst van de schenkers\nén het hoofd van de vorst van de bakkers,\nte midden van al zijn dienaren:"
    },
    {
      "verse": 21,
      "text": "terugkeren doet hij de vorst van de schenkers op zijn schenkpost,-\ndie geeft de beker áán op Farao’s handpalm."
    },
    {
      "verse": 22,
      "text": "De vorst van de bakkers heeft hij gehangen,\nzoals Jozef hun had geduid."
    },
    {
      "verse": 23,
      "text": "Maar nooit meer heeft de vorst van de schenkers gedacht aan Jozef,- hij vergeet hem."
    }
  ],
  "translation": "NB"
}